FOR ET FRIERE,
RIGERE OG MERE
TRYGT DANMARK
Regeringsgrundlag
Marienborgaftalen 2016
Regeringen

TREKLØVERREGERINGEN
– EN PRÆAMBEL
Vi tror på, at et bredere samarbejde kan gøre en stor positiv forskel og skabe større
parlamentarisk stabilitet. Derfor vil vi danne en ny trekløverregering.
Vi er stolte af Danmark. Vi kunne ikke ønske os at være født noget andet sted på kloden.
Danmark er et stærkt, frit og trygt samfund, som er bygget af generationer før os. Det
forpligter over for de generationer, der følger efter.
Vi skal også yde vores. Vi kan ikke bare lade stå til. Når verden konstant forandrer sig,
så er stilstand lig tilbagegang. Positive, velgennemtænkte og rettidige forandringer kan
skabe fremgang og vækst.
Vi vil udvikle Danmark til fremtiden. Og vi vil tage afsæt i det solide fundament, vi har.
Et fundament, som udgøres af vores fælles, danske værdier: Frihed, frisind, tryghed og
ligeværd.
Vi vil skabe et stærkere og rigere Danmark – hvor velstandsudviklingen ikke alene er til
gavn for de få, men giver bedre muligheder for alle.
Vi vil holde fast i, at Danmark kan gøre en forskel i verden omkring os. Vi bliver rigere
ved at handle med andre. Vi vinder ved at indgå i forpligtende fællesskaber med andre
lande, og vi kan positivt påvirke internationale organisationer.
Vi er ikke enige om alting. Det er naturligt, når vi tilhører forskellige partier. Men vi er
drevet af fælles ambitioner på Danmarks vegne.
Vi har en fælles vision om et stærkere Danmark. En vision, der griber fremtiden, og som
også rækker videre end denne valgperiode.
Venstre
Lars Løkke Rasmussen
Liberal Alliance
Anders Samuelsen
Det Konservative Folkeparti
Søren Pape Poulsen
Marienborg, den 27. 11. 2016
Vi er meget bevidste om, at gode resultater for Danmark kun kan skabes sammen med
Folketingets øvrige partier. Det kræver kompromis, samarbejde og gensidig tillid.
Og vi er drevet af et ønske om at være regering for alle danskere og ikke kun for dem, der
stemmer på ét af vores tre partier.

INDHOLD
For et friere, rigere og mere trygt Danmark
En stærk økonomi
Godt rustet til fremtidens arbejdsmarked
Alle unge skal have et godt afsæt
Virksomheder i vækst
Iværksættere, ny teknologi, forskning og innovation
Fødevarer, landbrug og fiskeri
Vækst og udvikling i hele Danmark
Lavere skat
Fleksibelt og effektivt arbejdsmarked
Infrastruktur der skaber vækst
En fokuseret og fremsynet udenrigspolitik
Danmark i Europa
National sikkerhed
En tryg retspolitik
En balanceret og realistisk udlændingepolitik
Fornyelse af den offentlige sektor
Et sundt liv og en værdig alderdom
Tryghed for socialt udsatte og mennesker med handicap
Børn, folkeskole og ungdomsuddannelser
Videregående uddannelser med fremtid
En bæredygtig grøn omstilling
En rig natur og et rent miljø
Kultur, foreningsliv og medier
Ligestilling
Folkekirken
Rigsfællesskabet

Kapitel — 1
Kapitel — 2
Kapitel — 3
Kapitel — 4
Kapitel — 5
Kapitel — 6
Kapitel — 7
Kapitel — 8
Kapitel — 9
Kapitel — 10
Kapitel — 11
Kapitel — 12
Kapitel — 13
Kapitel — 14
Kapitel — 15
Kapitel — 16
Kapitel — 17
Kapitel — 18
Kapitel — 19
Kapitel — 20
Kapitel — 21
Kapitel — 22
Kapitel — 23
Kapitel — 24
Kapitel — 25
Kapitel — 26
Kapitel — 27
8 — Regeringsgrundlag
Regeringsgrundlag — 9
– Kapitel 1
FOR ET FRIERE,
RIGERE OG MERE
TRYGT DANMARK
Generation efter generation har vi udviklet et helt unikt land. Danmark er blevet rigt
gennem flid, idérigdom, entreprenørskab og hårdt arbejde. Vi har betydelig velstand og
frihed. Vi har et enestående velfærdssamfund med lige muligheder, hvor den enkelte
både har rettigheder og pligter, hvor de sociale og økonomiske skel er små, og hvor vi
har tillid til hinanden.
Det kan vi med rette være stolte af.
Langt de fleste lever et liv med økonomisk og personlig tryghed, sundhed, frihed og
gode muligheder. Det er et fantastisk udgangspunkt. Og det er en arv, som man med
rette kan forvente, at vi forvalter med omhu og ydmyghed.
Den forpligtelse har påhvilet alle generationer. Den er også vores.
Vi skal ikke kun sikre, at Danmark holder vores tid ud. Vi skal give et land videre til
vores børn og børnebørn, som er friere, rigere og mere trygt.
Derfor skal vi træffe ansvarlige og visionære beslutninger, der understøtter vækst og
udvikling.
For uden vækst er mulighederne få. Med vækst kan vi mere. Jo rigere vi bliver, jo flere
penge har vi også til uddannelse, forskning, sundhed og ældrepleje.
Regeringen vil føre en stærk og ansvarlig økonomisk politik, som skaber nye, spændende
muligheder i det kommende årti.
Vi vil prioritere offentlige udgifter, øge arbejdsudbuddet og styrke produktiviteten.
Jo flere ansvarlige beslutninger vi træffer, jo bedre muligheder får vi for at investere i
fremtiden.
Vi vil sænke skatter og afgifter, så det bliver billigere at være dansker og billigere at drive
virksomhed. Det vil komme os alle til gavn.
10 — Regeringsgrundlag
Vi vil hjælpe flere danskere fra offentlig forsørgelse til selvforsørgelse, fordi det giver mennesker
et bedre liv og flere valgmuligheder. Det giver samtidig mulighed for, at vi på én gang
kan sænke skatter og afgifter og kan få råd til at forbedre kernevelfærden fra år til år.
Vi skal have færre regler, der begrænser danskernes liv og udfoldelsesmuligheder. Mindre
regelstyring af virksomheder og af den offentlige service.
Ti tværgående indsatser udgør hovedvejene til et friere, rigere og mere trygt Danmark:
• Vi vil skabe vækst og udvikling i hele Danmark
Pengene skal tjenes i erhvervslivet, før de kan bruges. Vækst er forudsætningen for,
at familierne får økonomisk tryghed og jobsikkerhed. Vækst er også grundlaget for,
at vi har råd til at investere i og udvikle vores velfærd. Derfor skal erhvervslivet have
konkurrencedygtige vilkår. Og væksten skal komme hele landet til gode.
• Vi vil sikre familierne økonomisk tryghed
Almindelige hårdtarbejdende danskere skal have mere luft i privatøkonomien og
større selvbestemmelse i hverdagen. Derfor skal det bedre betale sig at arbejde, og
der skal være tryghed for boligejerne.
• Vi vil sikre frihed for det enkelte menneske
Vi skal værne om de grundlæggende frihedsrettigheder, vores åbne demokrati og
vores høje gensidige tillid. Den personlige frihed og den enkeltes ansvar er kerneværdier
i det danske samfund. Det enkelte menneske skal have frihed til at skabe et
godt liv for sig selv og sine nærmeste. Vi vil rydde op i regler, der begrænser borgernes
udfoldelsesmuligheder og virkelyst. Og vi skal bekæmpe trusler mod vores
nationale sikkerhed, så vi fortsat kan leve i frihed.
• Vi vil have god velfærd
Danskerne forventer med rette, at de offentlige velfærdstilbud er i verdensklasse.
De offentligt ansatte skal have ordentlige arbejdsforhold og møde respekt for deres
faglighed. Det kræver god ledelse, og at pengene bruges med omhu, så vi får en solid
velfærd og service til en så lav skat som muligt.
• Vi vil sikre, at alle unge får et godt afsæt
Langt de fleste unge tager en uddannelse og klarer sig godt. Men nogle risikerer at
havne på kanten af samfundet. Dem skal vi hjælpe tidligere og bedre. Ved en særlig
indsats i folkeskolen, så alle unge får de basale faglige færdigheder, som er afgø-
rende for deres fremtid. Ved bedre veje til en ungdomsuddannelse for dem, der har
behov for ekstra hjælp. Og ved at hjælpe unge kriminelle tilbage på rette vej.
• Vi vil sørge for, at alle får gavn af globaliseringen
Globaliseringen har gjort Danmark rigere, mere vidende og forstærket vores udsyn.
Regeringsgrundlag — 11
Men nogle mennesker er pressede af større krav til uddannelse, digitaliseringen og
konkurrence fra udenlandsk arbejdskraft. De risikerer at tabe på globaliseringen.
Derfor vil vi i et partnerskab med blandt andet erhvervsliv og fagforeninger ruste
dem bedre.
• Vi vil fremme nytænkning i vækst og arbejdspladser
Vi vil frisætte nye idéer, som kan føre til banebrydende opfindelser til gavn for os
alle. Vi skal have virksomheder, der investerer i forskning og innovation, og som er
i front med digitalisering og automatisering. Det kræver investeringer og kvalificerede
medarbejdere. Danmark skal bevare en førerposition i en verden, som bliver
stadig mindre.
• Vi vil føre en balanceret og realistisk udlændingepolitik
Ukontrolleret indvandring af flygtninge og migranter løser ingen problemer, men
skaber tværtimod nye. Vi vil prioritere at hjælpe flest muligt i nærområderne og
fortsat føre en stram udlændingepolitik. Men vi vil også byde de udlændinge velkomne
i Danmark, som kommer med lyst, evner og appetit på at bidrage til vores
land.
• Vi vil fortsætte den grønne omstilling og understøtte en varieret natur
For vores børn og børnebørns fremtid skal vi foretage en grøn omstilling. Målet
er, at Danmark i 2050 er uafhængig af fossile brændsler. Vi skal bevare et rigt og
varieret plante- og dyreliv, så de kommende generationer også kan få glæde af den
smukke danske natur.
• Vi vil sikre danskernes tryghed
Vi skal sætte håndfast ind imod kriminalitet og terror, så danskerne kan være trygge
på gaden og i deres hjem. Sikkerhed og retssikkerhed skal gå hånd i hånd. Vi skal
have et stærkt forsvar, så vi sammen med vores allierede kan bevare et trygt og frit
Danmark.
Regeringen vil ad disse ti hovedveje løfte Danmark stærkest muligt ind i fremtiden.
12 — Regeringsgrundlag
– Kapitel 2
EN STÆRK
ØKONOMI
Vores vision er et Danmark i vækst. Fordi vækst og velstand er forudsætningen for
velfærd.
Vi har store drømme og høje ambitioner på Danmarks vegne. Et Danmark, hvor der er
udviklingsmuligheder for borgere og virksomheder, og hvor der er stadig bedre fælles
løsninger i det offentlige.
Skal vi indfri vores ambitioner, så skal vi have råd til at udvikle Danmark. Jo højere velstand
desto bedre muligheder for at gøre mere af det, vi gerne vil.
Derfor skal vi føre en vækstskabende og ansvarlig økonomisk politik, som målrettet
styrker grundlaget for vækst gennem fortsatte reformer og vækstinitiativer.
Kun sådan kan vi også fremover sikre, at der er råd til at udvikle fremtidens Danmark.
Ved at satse på bæredygtig vækst kan vores børn og børnebørn få et bedre samfund end
det, vores forældre afleverede til os.
Vi har et stærkt udgangspunkt. Vi er i dag et af de rigeste lande i verden. Beskæftigelsen
er høj og ledigheden lav. Vi har en høj grad af lige muligheder, og sammenlignet med
andre lande er forskellene mellem rig og fattig små.
Samtidig er der både ude og hjemme en høj tillid til dansk økonomi. Den tillid har vi
opbygget i fællesskab. Vi har en god tradition for at planlægge den økonomiske politik i
et flerårigt perspektiv, så vi i god tid kan tage hånd om fremtidige udfordringer.
Regeringen vil føre en sund og ansvarlig økonomisk politik, fastholde fastkurspolitikken
og tilrettelægge finanspolitikken inden for rammerne af budgetloven, Stabilitetsog
Vækstpagten og Finanspagten.
Regeringen ønsker, at de samlede offentlige udgifter skal udgøre en mindre andel af samfundsøkonomien.
Samtidig skal en større andel af de samlede offentlige udgifter gå til
offentlige forbrugsudgifter og til offentlige investeringer, der øger grundlaget for vækst.
Regeringsgrundlag — 13
Derfor vil vi eksempelvis omlægge SU’en og overføre penge til udgifter, der styrker danskernes
kompetencer og dermed også grundlaget for økonomisk vækst. Ligesom vi på
finansloven for 2016 bruger mindre på udviklingsbistand for til gengæld at bruge mere
på sundhed og ældre. Sådanne omprioriteringer øger teknisk set det offentlige forbrug,
men ikke de samlede offentlige udgifter.
Dermed kan vi både styrke velfærden og reducere det strukturelle skattetryk (skattebelastningen).

Skattestoppet skal fortsat udgøre rammen for skattepolitikken.
I foråret 2017 vil regeringen med afsæt i den netop indgåede finanslovsaftale for 2017 og
de reviderede konjunkturudsigter fremlægge en opdateret plan for de finanspolitiske
rammer frem mod 2025 med udgangspunkt i:
• Et mål om at føre en politik, der øger beskæftigelsen med 55.000-60.000 personer og
løfter velstanden med 80 mia.kr.
• Et mål om strukturelt at reducere udgiftstrykket.
• Et mål om en årlig basis realvækst i det offentlige forbrug på i udgangspunkt 0,3
pct. om året inden for rammen af et faldende udgiftstryk. Hertil kommer udgifter
muliggjort af reformer, f.eks. SU, samt øgede investeringer i danskernes sikkerhed.
• Et mål om nye offentlige investeringer i infrastruktur, som øger grundlaget for vækst.
• Et mål om at reducere skattetrykket strukturelt.
• Et mål om balance på de strukturelle offentlige finanser.
En basis realvækst i det offentlige forbrug på 0,3 pct. om året stiller krav til stram
udgiftsstyring, effektiv drift af de offentlige institutioner og et skarpt fokus på kerneopgaverne.
Regeringen vil arbejde systematisk med tiltag, der øger råderummet til højt
prioriterede nye initiativer, og alle større driftsområder vil fortsat være omfattet af et
årligt omprioriteringsbidrag på 2 pct.
Regeringen vil fremlægge udspil til forhandling med Folketingets partier om blandt
andet boligbeskatning, JobReform, pensioner, vækst, uddannelse og SU, udlændinge og
puljer til kompetence, velfærd og sikkerhed.
14 — Regeringsgrundlag
– Kapitel 3
GODT RUSTET
TIL FREMTIDENS
ARBEJDSMARKED
Danmark er som en lille åben økonomi dybt afhængig af handel og et tæt økonomisk
samkvem med verden omkring os. Vi har historisk draget nytte af de nye muligheder,
som den øgede samhandel i Europa og verden har givet os.
Den internationale åbning af markeder, globaliseringen og den stadig hastigere teknologiske
og digitale udvikling giver Danmark og resten af verden nye muligheder for
øget velstand. De muligheder skal vi gribe og udnytte samtidig med, at vi holder fast i
de grundpiller, som vores velfungerende samfund bygger på. Vi skal fortsat være et land,
hvor der ikke er store skel mellem mennesker.
Vi skal sørge for, at alle danskere bliver i stand til at klare sig godt i en verden, der hurtigt
ændrer sig. Både de ufaglærte og dem med en kort eller lang uddannelse.
Det er godt for den enkelte, når teknologien kan bidrage til at gøre arbejdet mindre opslidende
og mere effektivt. Det er godt for Danmark, når virksomhederne er i stand til
at udnytte de nye teknologiske muligheder. Og når virksomhederne har mulighed for at
rekruttere de højt kvalificerede medarbejdere, som de har behov for. Det bidrager til at
skabe og fastholde arbejdspladser i Danmark.
Danmark har et godt udgangspunkt, når det gælder om at kunne udnytte den nye teknologi
og høste potentialet herved. Men globalisering og teknologisk udvikling (automation,
robotter, kunstig intelligens mv.) går nu meget hurtigt og byder på både muligheder
og udfordringer for Danmark og danskerne.
Robotteknologi, kunstig intelligens og digitalisering kan give os fordele, men stiller
også nye krav til medarbejderne – om større fleksibilitet, nye kompetencer og livslang
uddannelse. Nogle danske virksomheder flytter produktionen til udlandet for at stå
bedre i den stærke internationale konkurrence, men det betyder tab af danske arbejdspladser.
Andre flytter tilbage til Danmark fra udlandet, men efterspørger andre kompetencer,
end før de flyttede ud. Mange udenlandske statsborgere søger til Danmark for at
finde arbejde. Det øger arbejdsstyrken, men skærper også på kort sigt konkurrencen om
arbejdspladserne. Deleøkonomi giver borgere og virksomheder mange nye muligheder,
Regeringsgrundlag — 15
men resulterer også i nye kontrakts-, samarbejds- og ansættelsesformer og kan udfordre
eksisterende beskyttelse på det danske arbejdsmarked.
Forandringer på vores arbejdsmarked stiller store krav til den enkelte. Vi skal have modet
og kompetencerne til at anvende de nye muligheder. Men mange er også bekymrede
for deres dagligdag, deres jobmuligheder og deres fremtid.
Regeringen ønsker, at alle danskere bliver i stand til at klare sig godt i en verden i hastig
forandring.
Partnerskab om fremtidens arbejdsmarked (”Disruptionrådet”)
Regeringen vil oprette et partnerskab, hvor arbejdsmarkedets parter, virksomheder,
eksperter og relevante ministre skal drøfte og analysere fremtidens arbejdsmarked.
Partnerskabet skal drøfte, hvordan vi sammen skal sikre et stærkt Danmark, hvor vi får
grebet mulighederne i den teknologiske udvikling bedst muligt, og hvor alle kommer
med i udviklingen og får del i den velstandsudvikling, som globalisering og ny teknologi
giver os mulighed for. Partnerskabet skal samtidig drøfte, hvordan vi kan fastholde og
udbygge et arbejdsmarked, som både er kendetegnet ved dynamik og ordentlige forhold,
og hvor der ikke sker social dumping.
Det nye partnerskab skal i sit arbejde inddrage resultaterne af det arbejde, som finder
sted i andre fora som f.eks. trepartsdrøftelserne om voksen- og efteruddannelse, Digitalt
Vækstpanel og det nye Iværksætterpanel, såvel som viden fra arbejdsmarkedets
interessenter og den relevante forskning.
16 — Regeringsgrundlag
– Kapitel 4
ALLE UNGE SKAL HAVE
ET GODT AFSÆT
Langt de fleste unge tager en uddannelse og klarer sig godt. Men der er fortsat en for
stor gruppe unge, som falder igennem. Mange fordi de forlader folkeskolen med helt
utilstrækkelige faglige forudsætninger. For mange kan reelt ikke læse, skrive eller
regne, selv om de har gået ti år i skole. De er i stor risiko for at få et liv på kanten af
samfundet.
Ordentlige faglige forudsætninger er afgørende for at sikre social mobilitet. Derfor kan
vi ikke acceptere, at dette problem forbliver uløst år efter år. Vi bliver nødt til at gribe
det an på en ny måde.
Der er behov for et brud med vante måder at gøre det på. Tænke nyt. Skabe håb. Fokus
har i for høj grad været på vilkårene for borgere, der efter mange år på offentlig forsørgelse
er endt som socialt marginaliserede. Vi s<kal sætte tidligere ind med en markant
styrket indsats.
Regeringen vil arbejde for, at alle unge får et godt afsæt. De må ikke tabes på grund af
manglende faglige forudsætninger. Men heller ikke på grund af en svag social baggrund,
eller fordi børnene er opvokset i et kulturelt parallelsamfund, hvor normen er, at voksne
ikke arbejder. Hvor det, man ser og lærer, er, at forsørgelsesgrundlaget er offentlige
overførsler, og at det at yde en indsats og bidrage til fællesskabet ikke udløser ros og
respekt.
Alle børn og unge skal have de basale faglige færdigheder, der er så afgørende for deres
senere muligheder i livet. Vi vil styrke indsatsen og øge fokus på de unge, som ellers kan
risikere at havne på kanten af samfundet. En tidlig indsats kan bidrage til at bryde et
dårligt mønster. Det drejer sig blandt andet om dagtilbuddene, folkeskolen, i forhold til
ungdomsuddannelserne, og før de unge for alvor havner i kriminalitet.
Pulje til løft af de fagligt svageste elever i folkeskolen
Gode faglige færdigheder fra folkeskolen er grundlaget for børn og unges videre muligheder
for at få et godt afsæt til livet. Det får mange, men langt fra alle. Der er derfor brug
for en ny måde at skabe resultater for de børn og unge, som i dag bliver tabt.
Regeringsgrundlag — 17
I de seneste år er der sket meget i folkeskolen, og det er positivt. Det kræver også, at der
generelt bliver ro om folkeskolen, så den fortsatte gennemførelse af folkeskolereformen
sikres. Men at der generelt er brug for ro, må ikke hindre, at vi gør noget, som reelt løfter
den gruppe af fagligt svage elever, som i dag tabes.
Regeringen vil afsætte en pulje for elevløft på 500 mio. kr. over 3 år, som skal tilskynde
skoler til en bedre indsats overfor de fagligt svageste elever, der har behov for at blive
bedre til f.eks. dansk og matematik. Puljen skal målrettes omkring 100 skoler spredt i landet
med mange elever med et lavt fagligt niveau. Midlerne fra puljen skal kun udbetales
til skolerne, hvis de kan dokumentere, at de har løftet de fagligt svageste elevers niveau,
særligt i dansk og matematik. Det vil give skolerne en ekstra tilskyndelse til at løfte de
fagligt svageste og f.eks. til at udvikle og afprøve nye undervisningsmetoder. Det vil sætte
øget fokus på, at alle børn bliver så dygtige, de kan.
I 00’erne betød en tilsvarende meraktivitetspulje på sundhedsområdet, at sygehusafdelingerne
udviklede nye metoder til at behandle patienterne hurtigere og bedre. Vi tror på,
at det samme kan blive tilfældet, hvis vi giver samme mulighed til landets dygtige lærere
og skoleledere.
Bedre veje til ungdomsuddannelse
Regeringen vil styrke indsatsen for de unge, der falder helt igennem. Dem, der aldrig får
en ungdomsuddannelse. Manglende uddannelse er forbundet med en løsere tilknytning
til arbejdsmarkedet.
Alt for mange unge har i dag lange og afbrudte forløb, inden de får en ungdomsuddannelse.
Støtten og kvaliteten er utilstrækkelig i de tilbud, som skal forbedre deres mulighed
for en uddannelse. Der er behov for at styrke sammenhængen mellem de tilbud, som de
unge tilbydes, hvis vi for alvor skal løfte gruppen. De eksisterende uddannelsesforberedende
tilbud skal gentænkes.
En ekspertgruppe vil i starten af 2017 komme med anbefalinger til bedre veje til ungdomsuddannelserne
– med fokus på de elever, der ikke er i stand til at gå den direkte vej.
Regeringen vil som opfølgning på ekspertgruppens anbefalinger blandt andet komme
med forslag til, hvordan flere unge får en ungdomsuddannelse, vælger den rigtige uddannelse
første gang, og vælger uddannelser, der fører dem videre i job eller uddannelse.
Regeringen vil foreslå, at kommunerne får et entydigt ansvar for at hjælpe unge til at
gennemføre en ungdomsuddannelse eller til at komme i beskæftigelse. Regeringen har
en ambition om et mere arbejdsmarkedsorienteret indhold i tilbuddene, som skal understøttes
af en enstrenget finansieringsstruktur.
Bedre dagtilbud
Et godt dagtilbud er vigtigt for børns udvikling og læring. Mange kompetencer og fær-
18 — Regeringsgrundlag
digheder grundlægges i de tidlige år. Regeringen vil styrke kvaliteten i dagtilbuddene
blandt andet med fokus på læring og trivsel for alle børn og forebyggelse af negativ social
arv. Derudover vil vi indføre et krav om dagtilbud for 3-årige tosprogede børn med
behov for sprogstimulering.
En indsats mod ungdomskriminalitet
Der er de seneste år sket et fald i ungdomskriminaliteten i Danmark. Det er positivt.
Men udsatte unge er i større risiko for et liv i kriminalitet. Unge, som er på vej ned ad en
forkert sti, skal bremses, før de havner et sted, hvor det er for svært at vende tilbage.
Regeringen vil derfor gennemføre en reform af indsatsen mod ungdomskriminalitet,
så der kommer et helt nyt system for unge kriminelle. Der skal være en mærkbar
reaktion, når unge begår kriminalitet, så de forstår, at alle handlinger har konsekvenser.
Men der skal også være et større spillerum til at skræddersy den mest effektive
indsats, som kan hjælpe en udsat ung tilbage på rette vej – det gælder også, selv om
man er under 15 år. Vi skal undgå, at unge havner i en hårdkogt kriminel løbebane.
Det nye system skal forankres i en samlet lovgivning, der skal gå på tværs af det sociale
og strafferetlige system, og som skal fastlægge en klar fordeling af roller og ansvar mellem
kommuner, politi og andre aktører. Der skal blandt andet i hver enkelt politikreds
oprettes et Ungdomskriminalitetsnævn ledet af en dommer, der hurtigt, effektivt og
under retssikkerhedsmæssigt betryggende forhold kan fastsætte en straksreaktion og
iværksætte målrettede kriminalitetsforebyggende tiltag over for de 12-17 årige. Tiltagene
skal være bindende for kommunerne. Og en ny særlig Ungekriminalforsorg skal
sørge for en konsekvent opfølgning.
Opgør med social kontrol
Den personlige frihed er grundlæggende i Danmark. Her er ligestilling mellem kønnene.
Drenge og piger skal have lige muligheder for at udfolde sig og leve et frit liv. Alligevel
er der mennesker, som dagligt lever med trusler, vold og undertrykkelse blandt
andet på grund af religiøs og social kontrol.
Derfor vil regeringen med afsæt i aftale om satspuljen blandt andet sætte fokus på en
tidlig indsats over for børn og unge, som udsættes for æresrelaterede konflikter. Der
skal være omgående hjælp at hente for dem, der oplever en stærk social kontrol og
anden undertrykkelse, og støtte til unge, der offentligt siger fra – det skal være slut med
krav, som krænker den enkeltes ret til selv at bestemme over sit eget liv.
Indsatser der virker til udsatte børn og unge
For mange unge ender uden for fællesskabet trods en massiv kontakt med det sociale
system. Unge, der har fået en social indsats som børn, har således markant højere risiko
for ikke at fuldføre en uddannelse og for at ende uden for arbejdsmarkedet. En mere
Regeringsgrundlag — 19
virkningsfuld indsats forudsætter, at der i højere grad arbejdes for at udvikle indsatser,
der virker og gør en positiv forskel for udsatte børn og unge.
Regeringen vil med afsæt i satspuljeaftalen for 2017 komme med forslag til initiativer
målrettet udsatte børn og unge. Regeringen vil arbejde for, at midlerne anvendes til
at investere i at udvikle, afprøve og forankre virksomme metoder og lovende praksis
målrettet udsatte børn og unge, så tilgangen til denne gruppe i højere grad baseres på
indsatser med dokumenteret virkning.
20 — Regeringsgrundlag
– Kapitel 5
VIRKSOMHEDER
I VÆKST
Dansk økonomi er grundlæggende sund, ledigheden falder, og beskæftigelsen stiger.
Over hele landet ansætter vores virksomheder igen folk. Det er et godt afsæt.
Vi er optaget af at gøre det endnu bedre, så der investeres mere i at fastholde eksisterende
og skabe fremtidens arbejdspladser i hele Danmark. Der er behov for at øge produktiviteten.
Globalisering, digitalisering og ny teknologi giver udfordringer og muligheder.
Infrastrukturen, herunder den digitale, er også vigtig herfor.
Derfor vil regeringen sænke skatter. Vi vil forenkle regler. Og vi vil forbedre infrastruktur
til gavn for dansk erhvervsliv.
Kort sagt: Det skal være både billigere og nemmere at drive virksomhed og være selvstændig
i Danmark.
Gode vilkår for at investere
Regeringen vil gøre det billigere at drive virksomhed i Danmark, så vi fremmer investeringer
og risikovillighed. Gode investeringsvilkår er en forudsætning for dynamik
og velstand. Det er med til at sikre gode arbejdspladser i Danmark. Det tiltrækker også
udenlandske investeringer.
Derfor vil regeringen fremlægge et vækstudspil med forslag om blandt andet at lempe
skatter for virksomhederne. Det skal medvirke til at indfri regeringens målsætning om
at øge væksten med 80 mia. kr.
Sigtet med vækstudspillet er blandt andet at øge virksomhedernes investeringer, lempe
skatten for iværksættere, give små nystartede virksomheder bedre adgang til risikovillig
kapital, lette generationsskifte af virksomheder og styrke aktiekulturen.
Vækstudspillet vil blandt andet bygge på anbefalingerne fra det nye Iværksætterpanel
og Digitalt Vækstpanel (tidligere Produktionspanel 4.0).
Regeringsgrundlag — 21
Råd om gode konkurrencevilkår
Danske virksomheders rammebetingelser skal være blandt de bedste i verden. Regeringen
vil derfor løbende overvåge danske virksomheders konkurrencevilkår og årligt
benchmarke dem op imod andre lande. Der nedsættes et Råd om gode konkurrencevilkår,
som får til opgave løbende at følge og efterse erhvervsvilkårene for virksomheder
i Danmark. Rådet skal blandt andet se på skatte- og afgiftsregler, herunder selskabsskatten,
personskatter, reguleringen generelt, rapporteringskrav mv.
Rådet skal rådgive regeringen om områder, hvor virksomhederne oplever de største
udfordringer, identificere konkrete problemer og komme med specifikke forslag til at
styrke erhvervsvilkårene. Rådet sammensættes af erhvervsfolk, repræsentanter for
organisationerne og eksperter med indsigt i erhvervslivets vilkår.
Lavere skat ved generationsskifte
Danmark har gavn af vores familieejede virksomheder. De bidrager til vækst og skaber
kontinuitet i en foranderlig verden. Regeringen vil derfor lette skatten, når virksomheder
skal igennem et generationsskifte. Desuden vil vi indføre anvendelige, fleksible
og robuste regler for succession til erhvervsdrivende fonde. Vi har allerede besluttet
at sænke afgiften gradvist fra 15 pct. til 5 pct. i 2020, når en virksomhed overdrages til
næste generation i familien eller en erhvervsdrivende fond. Regeringens ambition er at
tage det sidste skridt frem mod 2025, så der ved overdragelse af en virksomhed slet ikke
skal betales bo- og gaveafgift eller overdragelsesafgift.
Afvikling af PSO-afgiften
Der er indgået en bred politisk aftale om gradvist at afskaffe PSO-afgiften i perioden
2017-2022, så støtten til vedvarende energi fremover finansieres over finansloven.
Afskaffelsen sker på en måde, der langtidssikrer vores grønne omstilling. Ved
at afskaffe PSO-afgiften lempes erhvervslivets omkostninger med knap 3 mia. kr. i
2025.
Effektivisering af forsyningssektoren
Forsyningssektoren leverer el, gas, varme, drikkevand og teleydelser til danskerne, og
den aftager vores affald og spildevand. Det er en stor udgiftspost for danske virksomheder,
ligesom familiernes udgifter til forsyning i dag udgør omtrent det samme som
deres udgifter til fødevarer. Der er et betydeligt potentiale for at effektivisere sektoren,
og der er således mange penge at spare. Regeringen vil modernisere reguleringen
med udgangspunkt i udspillet Forsyning for fremtiden – en forsyningssektor for borgere
og virksomheder. Målet er lavere priser på el, vand og varme mv. for danske virksomheder
og familier, og at fastholde den høje forsyningssikkerhed.
Lette og rydde op i punktafgifter
Regeringen vil lette og rydde op i virvaret af punktafgifter. Der er igangsat en afgiftsanalyse
sammen med erhvervslivet, som er dem, der bærer de administrative byrder
22 — Regeringsgrundlag
ved punktafgifterne. Analysen skal være færdig i 2017. Regeringen vil yderligere lave et
nabotjek af reglerne på området.
Byrdestop
Regeringen vil give virksomhederne tryghed for, at de ikke bliver pålagt nye økonomiske
byrder, som belaster konkurrenceevnen. Derfor er der indført et byrdestop. Byrdestoppet
indebærer, at der ikke indføres ny lovgivning mv. med erhvervsøkonomiske
byrder, medmindre tvingende grunde taler herfor. Byrdestoppet kan fraviges ved EU-regulering
og andre internationale retlige forpligtigelser, regler som er nødvendige for at
varetage tvingende samfundshensyn og ved aftaler med erhvervslivet.
Færre byrder
Regeringen vil udover byrdestoppet lette erhvervslivets byrder fra regulering med 4
mia. kr. fra 2015 til 2020 og i alt 6 mia. kr. frem mod 2025. Undtaget fra den yderligere
lettelse frem mod 2025 er byrder som følge af EU-regulering.
Regeringen vil følge op på Produktivitetskommissionens anbefalinger om mindre regulering.

Virksomhedsforum
Virksomhedsforum for enklere regler har siden 2012 med succes hjulpet skiftende regeringer
med at rydde op i regler, der er unødigt byrdefulde for virksomhederne. Regeringen
ønsker derfor at udvide mandatet til også at omfatte forenklingsforslag, der medfø-
rer et mindre provenutab for staten.
To faste årlige ikrafttrædelsesdatoer for erhvervsrettede regler
Gode ideer og virkelyst må ikke bremses af unødige regler og bureaukrati. Erhvervsrettet
lovgivning skal derfor som hovedregel kun træde i kraft to gange om året, hhv. 1.
januar og 1. juli. Det letter virksomhedernes arbejde med at holde sig orienteret om ny
erhvervsrettet regulering.
Det blå Danmark
Danmark er og har historisk været en stærk international spiller på det maritime område.
Og det såkaldte Blå Danmark står for knap 25 pct. af Danmarks samlede eksport og
bidrager med både vækst og beskæftigelse. Regeringen ønsker at styrke Det Blå Danmarks
internationale konkurrenceevne og understøtte forudsætninger for, at Danmark
også i fremtiden er en stærk maritim nation.
Eftersyn af erhvervsfremmeindsatsen
Virksomheder skal møde et offentligt erhvervsfremmesystem, der imødekommer de
udfordringer og behov, som erhvervslivet har. Og som kan tilpasse sig til den virkelighed,
virksomhederne møder.
Regeringsgrundlag — 23
Regeringen vil forenkle erhvervsfremmesystemet, så det bliver nemmere og mere overskueligt
at anvende for iværksættere og virksomheder, samtidig med at der er fokus på
kvalitet og effektivitet.
Eftersyn af finansiel regulering
Regeringen vil igangsætte et eftersyn af den finansielle regulering med henblik på at
afdække, om der er en fornuftig balance mellem de administrative byrder og de samfundsøkonomiske
gevinster.
Opgør med unødigt stramme vilkår for danske virksomheder
Danske virksomheder skal ikke belastes med unødigt stramme vilkår, når vi indfører
EU-regler i dansk ret. Vi skal naturligvis gennemføre de EU-regler, vi er forpligtet til,
men hvis vi går videre end mindstekravene, kan det give danske virksomheder dårligere
vilkår end deres udenlandske konkurrenter. Derfor vil regeringen systematisk forholde
sig til hver sag, når vi gennemfører erhvervsrettede EU-regler, så vi ikke skader danske
virksomheder og arbejdspladser.
Deleøkonomi
Deleøkonomi er i kraftig vækst i mange lande og giver nye muligheder for virksomheder
og borgere. Regeringen ønsker, at Danmark kan udnytte deleøkonomiens potentiale
både som drivkraft for vækst og innovation og som løftestang til en bedre udnyttelse
af kapitalapparat og naturressourcer. Deleøkonomien skal understøtte velfungerende
markeder med gode betingelser for tillid, valgmuligheder og konkurrence til gavn for
danskerne og væksten. Der skal betales skat i overensstemmelse med skattereglerne.
Deleøkonomien skal bidrage til, at væksten øges på en bæredygtig og smart måde. Regeringen
vil i 2017 fremlægge en strategi herfor.
Nemmere at være forbruger
Regeringen vil gennemgå den forbrugerrettede lovgivning med henblik på at gøre reglerne
enklere for forbrugerne og mindske byrder for virksomhederne.
Regeringen vil derfor fremlægge et udspil med en generel opdatering af forbrugerlovgivningen
i Danmark. Udspillet vil blandt andet fjerne overflødige oplysningskrav og
sigte på at aktivere forbrugerne, så den information, der stilles krav om, er operativ og
præcis. Der skal samtidig opretholdes et højt forbrugerbeskyttelsesniveau.
24 — Regeringsgrundlag
– Kapitel 6
IVÆRKSÆTTERE, NY TEKNOLOGI,
FORSKNING OG INNOVATION
Der er masser af idéer og virkelyst i Danmark. Den energi vil vi frigøre. Vi vil gøre det
nemmere og mere attraktivt at afprøve sine nye idéer.
Vi skal derfor have en stærkere iværksætterkultur, så vi får flere nye virksomheder, som
vokser sig store.
Vi skal skabe rammer, så danske virksomheder kan udnytte mulighederne ved blandt
andet digitalisering, robotter og kunstig intelligens.
Vi skal fremme innovation med stærke forskningsmiljøer, der giver ny indsigt og bidrager
til at løse store samfundsudfordringer.
Iværksætterpanel
Vi har brug for iværksættere og deres nye idéer. Moderne succesfuldt iværksætteri, som
kan skabe rygraden i fremtidens erhvervsliv, handler blandt andet om at kunne skalere
gode idéer og brede dem ud på markedet. De kan blive fremtidens danske succeser, som
skaber job og indtægter til samfundets husholdning.
At starte virksomhed kræver ikke blot en god idé, men også virkelyst, mod og hårdt
arbejde. Ofte slår forsøget fejl – nogle gange mere end én gang.
Regeringen vil nedsætte et iværksætterpanel. Det skal komme med forslag til, hvordan
vi kan gøre det lettere og mere attraktivt for iværksættere at starte ny virksomhed, og
hvordan flere nye virksomheder kan tage de næste skridt og vokse sig store. Panelet skal
blandt andet inddrage de gode svenske erfaringer med at skabe nye vækstvirksomheder.
Regeringen ønsker at fremme vilkårene for iværksætteri og dermed styrke iværksætterkulturen
i Danmark.
Iværksætterpanelet sammensættes af iværksættere, som har startet egen virksomhed,
eksperter og repræsentanter fra erhvervslivet. Panelet skal løbende komme med anbefalinger
til regeringen.
Regeringsgrundlag — 25
Digital vækst – udnyttelse af mulighederne i ny teknologi
Den teknologiske udvikling går hurtigere end nogensinde før. Digitalisering, robotter,
kunstig intelligens mv. forandrer hele brancher. Disruption får nogle brancher til at
forsvinde, mens nye blomstrer op. I de kommende år vil digitaliseringen kunne skabe
bedre sundhed for den enkelte og f.eks. forebygge ulykker på vejene.
Danmark har historisk haft fordel af teknologiske nybrud. Det kan vi få igen, hvis vi
som samfund griber ud efter de nye muligheder. Derfor vil ny teknologi, og de forandringer
den bærer med sig, være et gennemgående tema i regeringens arbejde.
Det gælder ikke mindst de kommende drøftelser i Partnerskab om fremtidens arbejdsmarked
samt Iværksætterpanelet.
Digitalt Vækstpanel (tidligere Produktionspanel 4.0) er ved at belyse blandt andet muligheder
for et generelt digitalt løft af virksomhederne (særligt de små og mellemstore),
erhvervslivets behov for digitale kompetencer og det offentliges rolle for at understøtte
digitale forretningsmodeller. Panelet afleverer senest april 2017 sin rapport til regeringen.
Regeringen vil sætte ambitiøse mål for, hvordan vi fører Danmark igennem en digital
omstilling, så vi på den ene side udnytter potentialet til gavn for virksomhederne og
borgerne og samtidig får alle borgere med og sikrer en tryg og sikker omstilling.
Regeringen vil udarbejde en samlet strategi for Danmarks digitale vækst, der skal
bringe Danmark i front, når det kommer til at udnytte de teknologiske muligheder.
Strategien skal understøtte digitale vækstvirksomheder og dansk erhvervslivs digitale
omstilling gennem fremtidssikret uddannelse, gode vilkår for investeringer og digital
tillid samt en fokuseret erhvervsfremmeindsats.
Forsøgsområder
Regeringen vil på udvalgte områder tillade afprøvning af ny teknologi mv. i et begrænset
geografisk område, når anvendelsen forudsætter ændrede offentlige regler. Det skal
blandt andet belyse konsekvenser for virksomheder og borgere. Der kan f.eks. være tale
om forsøg inden for transport, erhverv og miljø.
Forskning og innovation
Stærke forskningsmiljøer spiller en afgørende rolle for det generelle vidensniveau
og for innovationen i et samfund. Forskningen giver os ny indsigt, nye opfindelser og
bidrager til løsningen af de store samfundsudfordringer. Forskning af høj kvalitet og
relevans er også en central forudsætning for uddannelser af høj kvalitet, og for at erhvervslivet
kan udvikle nye produkter og skabe vellønnede job.
Regeringen vil fremme udviklingen af eliteuddannelser på universiteterne, så vi skaber
gode rammer for at udvikle fremtidens forskere og eksperter.
26 — Regeringsgrundlag
Regeringen har det mål, at Danmark skal investere mindst 1 pct. af BNP i offentlig finansieret
forskning. Det er vigtigt, at de offentlige forskningsinvesteringer bliver anvendt,
så de skaber mest værdi for erhvervslivet og resten af samfundet. Der er iværksat en
effektanalyse af forskning- og innovationsindsatsen med henblik på at tilvejebringe et
solidt grundlag for at prioritere de offentlige forskningsmidler.
Det er vigtigt, at der er et tæt samspil mellem universiteterne og erhvervslivet. Udveksling
af medarbejdere og tæt samarbejde er til gavn for begge parter. Universiteterne skal
udnytte mulighederne for at skaffe ekstern finansiering gennem tiltrækning af midler
fra virksomheder eller fonde.
De store samfundsmæssige investeringer i forskning og udvikling skal skabe værdi for
samfundet. En vigtig del af værdiskabelsen finder sted, når forskningsbaseret viden
bliver omsat til innovation i virksomhederne og i den offentlige sektor. Derfor er det
vigtigt, at den viden, der opbygges på universiteter, spredes effektivt – både gennem de
forskningsbaserede uddannelser, gennem samarbejde med virksomheder og offentlige
myndigheder og gennem udnyttelse af patenter mv.
Regeringsgrundlag — 27
– Kapitel 7
FØDEVARER, LANDBRUG
OG FISKERI
Danmark har en stærk fødevare- og landbrugssektor, som skaber arbejdspladser og
eksport. Fødevareerhvervet er en vækstmotor i dele af Danmark, der mangler arbejdspladser
og muligheder for udvikling.
Regeringen vil sikre rammer og vilkår, der understøtter et bæredygtigt landbrug og fiskeri.
Fremtidens landbrug
Danske landmænd er blandt de mest effektive i verden og producerer fødevarer af høj
international kvalitet. De indtager en central placering i forhold til beskæftigelse, eksport
og balancen mellem land og by. Regeringen ønsker at understøtte et bæredygtigt og
effektivt landbrug.
I fremtidens præcisionslandbrug skal der ske en videreudvikling af produktionsformerne
byggende på digitalisering, anvendelse af big data og andre teknologiske virkemidler,
der blandt andet kan mindske forbruget af gødning og sprøjtemidler, hæve
produktiviteten og forenkle samt effektivisere samspillet med myndighederne.
Landbrugspakken og Naturpakken
Regeringen vil gennemføre de 30 initiativer, der er aftalt i Fødevare- og landbrugspakken,
herunder en målrettet regulering af kvælstofudledningen. Med de efterfølgende
tilpasninger af Fødevare- og landbrugspakken er der skabt større sikkerhed for miljø-
beskyttelsen samtidig med, at de centrale elementer er fastholdt uændret.
Regeringen vil fortsætte implementeringen af Naturpakken og dermed styrke biodiversiteten
gennem udlægning af et større statsligt skovareal, så der samlet set er mindst
25.000 ha statslig og privat biodiversitetsskov, herunder urørt skov.
Økologi
Det økologiske erhvervsteam – bestående af virksomheder og producenter inden for
økologien – kommer i første halvår 2017 med anbefalinger til en markedsdreven videreudvikling
af økologien, så den danske førerposition inden for økologi kan videreudbygges
og styrkes.
28 — Regeringsgrundlag
Servicetjek for fiskeri
Regeringen gennemfører et servicetjek af fiskeriområdet med henblik på – i harmoni
med miljø og natur – at skabe bedre rammer for erhvervet, herunder for kystfiskeriet.
Der vil være særlig fokus på bedre og mere innovativ udnyttelse af kvote- og råvaregrundlaget
samt på forbedret videnskabelig rådgivning vedrørende fiskebestandene
med henblik på en mere sikker og stabil kvotefastsættelse. Regeringen vil samtidig gennemføre
en smidig implementering af fiskerireformen, herunder landingsforpligtelsen.
Privat drift af skove
Naturstyrelsen driver i dag skovdrift på ca. 100.000 ha skov, hvor der tilgodeses biodiversitet,
friluftsliv og bæredygtig træproduktion. 60 pct. af skovdriften varetages af private
operatører, mens omkring 40 pct. udføres af Naturstyrelsen. Regeringen vil udlicitere en
større del af skovdriften og fremlægge en plan herfor.
Gastro 2025
Regeringen vil komme med et udspil – Gastro 2025 – som sætter rammerne for en
styrket udvikling af den danske gastronomi. Gastronomien skal bruges som løftestang
for en styrket afsætning af danske fødevarer på eksportmarkederne, udvikling af bedre
måltidsvaner, modvirke madspild og understøtte udviklingen af Danmark som en interessant
turistdestination.
God og sund ernæring
Regeringen vil fremme borgernes sundhed. God og sund ernæring er centralt for det
gode og sunde liv. Livsstilsbetingede sygdomme koster hvert år mange danske liv. Regeringen
vil på tværs af fødevare-, sundheds-, ældre-, undervisnings- og socialområdet
iværksætte en målrettet indsats, der gennem oplysning skal understøtte danskerne i at
tage bedre vare på eget liv i forhold til sundhed og ernæring.
Regeringsgrundlag — 29
– Kapitel 8
VÆKST OG UDVIKLING
I HELE DANMARK
Regeringen er optaget af at skabe vækst i hele Danmark.
Der er skabt mange job i Danmark det seneste år, men væksten er fortsat ujævnt fordelt.
Danmark virker for mange opdelt i to dele: Én del med vokseværk og virksomheder og
én del uden vokseværk.
Regeringen ønsker vækst og udvikling i hele Danmark. Derfor vil vi fjerne barrierer, der
bremser væksten og modvirker fremgang i hele landet. Vi vil gennemføre den planlagte
modernisering af planloven, så der skabes bedre rammer for kommuner, borgere og
virksomheder i hele landet.
Udflytning af statslige arbejdspladser
De statslige institutioner er sat i verden for at løse opgaver til gavn for borgere og virksomheder
i hele Danmark. Statens arbejdspladser skal derfor også være fordelt i hele
landet. Og selv om statslige arbejdspladser ikke i sig selv er tilstrækkelige til at skabe
vækst og udvikling, vil en decentral placering være med til at skabe mere aktivitet i det
pågældende område.
Pr. 1. oktober 2016 er der flyttet 1.126 af de besluttede knap 3.900 arbejdspladser. Langt
størstedelen af de udflyttede institutioner skal være udflyttet inden udgangen af 2017.
Regeringen vil ved udvidelse af eksisterende eller ved oprettelse af nye statslige institutioner
som udgangspunkt placere disse uden for Hovedstadsområdet, medmindre
særlige grunde taler imod.
Regeringen vil i 2018 fremlægge forslag til yderligere udflytning af statslige arbejdspladser
– baseret på erfaringerne med de allerede besluttede udflytninger.
BoligJobordningen
BoligJobordningen giver et fradrag på op til 6.000 kr. pr. person for serviceydelser i
hjemmet såsom almindelig rengøring, vinduespudsning, børnepasning og almindeligt
30 — Regeringsgrundlag
havearbejde. Ordningen giver herudover fradrag på op til 12.000 kr. pr. person til håndværksydelser
med et grønt sigte. Der skal tages stilling til, om og i givet fald hvordan
BoligJobordningen videreføres. Regeringen vil i den forbindelse inddrage erfaringer fra
andre lande.
Turisme
Danmark er et stort turismeland, og turismeerhvervet spiller en væsentlig rolle for
dansk vækst og beskæftigelse både i storbyerne og i landdistrikterne. Turismen er samtidig
et globalt væksterhverv, hvor turister stiller stadig større krav til deres destinationer.
Regeringen ønsker at styrke dansk turisme, så vi kan tiltrække flere turister, der
bruger flere penge og er mere tilfredse med at gæste Danmark.
Regeringen vil styrke turismen gennem en flerstrenget indsats. Vi skal blandt andet
have en mere effektiv markedsføring, der er målrettet relevante målgrupper. Vi skal
have bedre tilgængelighed, internet og skiltning i Danmark, så turisterne let kan komme
til og rundt i Danmark. Der skal skabes bedre turistoplevelser i Danmark. Og turismekapaciteten
skal øges, blandt andet ved at den aftalte modernisering af planloven
skal gennemføres, ved et højere bundfradrag for udlejning af sommerhus og helårsbolig,
og ved at regeringen vil foreslå en udvidelse af realkreditlånegrænsen for sommerhuse
fra 60 pct. til 75 pct. Endelig skal Danmark kunne tilbyde konkurrencedygtige
turismeprodukter, hvilket kræver gode rammevilkår for turismeerhvervet.
Mulighed for udlændinges køb af sommerhuse i udvalgte kommuner
Danmark har i dag en regel, der forhindrer udlændinge i at købe sommerhuse i Danmark.
Regeringen ønsker at bevare denne regel, men vil undersøge mulighederne for
forsøgsvist at undtage særligt udvalgte områder.
Bedre dækning med mobil og bredbånd
Regeringen vil udarbejde et telepolitisk udspil med forslag om at modernisere teleforliget
fra 1999. Udspillet skal understøtte en markedsbaseret og teknologineutral udrulning
og sikre god mobil- og bredbåndsdækning i hele Danmark. Desuden vil regeringen
fastsætte ambitiøse dækningskrav ved kommende frekvensauktioner, hvor det kan
være til gavn for borgere og virksomheder i områder med dårlig mobil- og bredbåndsdækning.
Planlov
Der er behov for at styrke mulighederne for vækst, beskæftigelse og bosætning i hele
Danmark. Derfor vil regeringen gennemføre den aftalte modernisering af planloven, så
kommuner, erhvervsliv og borgere får bedre rammer for at udvikle byer, boliger og virksomheder
til gavn for hele Danmark. Det vil samtidig understøtte udviklingen uden for
de største byer og i landdistrikterne.
Regeringsgrundlag — 31
Sikring af den private ejendomsret
Regeringen ønsker at sætte borgeren før systemet. Regeringen vil derfor – som aftalt i
Aftale om Danmark i bedre balance – foretage en undersøgelse af planlovens ekspropriationsbestemmelser.
I forlængelse heraf vil regeringen se positivt på muligheder for at
forbedre borgernes retssikkerhed ved ekspropriation.
Salg af statslige campingpladser
Regeringen ønsker, at den offentlige sektor skal koncentrere sig om sine kerneopgaver.
Regeringen vil derfor tage initiativ til, at staten påbegynder salg af sine 16 campingpladser.

32 — Regeringsgrundlag
– Kapitel 9
LAVERE SKAT
Vi vil forbedre familiernes økonomi og skabe tryghed for boligejerne.
Almindelige hårdtarbejdende danskere skal have mere økonomisk luft i hverdagen.
Derfor vil vi sikre, at det bedre kan betale sig at arbejde.
Regeringen vil særligt sænke skatten for familier med små arbejdsindkomster. Vi
ønsker at fremme et samfund, hvor det bliver lettere at forsørge sig og sine, inden man
forpligtes til at afgive en stor del af sin indkomst til at finansiere samfundets udgifter.
En høj skat for mennesker med lave arbejdsindkomster er i sig selv en barriere for selvforsørgelse
og medvirker til at gøre mennesker afhængige af offentlig hjælp, fordi en
høj skat begrænser mulighederne på arbejdsmarkedet.
Der skal være tryghed om boligejernes økonomi, så man ikke skal frygte at blive beskattet
fra hus og hjem. Hvis man har råd til at købe en bolig, så skal man også have råd til at
blive boende, hvis ens situation i øvrigt ikke ændrer sig.
Regeringen vil sænke skattetrykket (målt ved skattebelastningen). Vi vil arbejde målrettet
for, at alle betaler det, de skal.
Regeringen ønsker, at flere kan forstå deres egen skatteberegning, og vil arbejde for at
forenkle skattelovgivningen.
Det skal bedre betale sig at arbejde
Regeringen ønsker at lette skatten på arbejde for alle. Skatten i bunden skal sænkes, så
det bedre kan betale sig at være i arbejde. Det er ikke rimeligt, hvis den, der går på arbejde,
tjener stort set det samme som den, der bliver hjemme med en overførselsindkomst.
Det er også dårlig socialpolitik. Det bedste, vi kan gøre for personer uden et arbejde, er at
hjælpe dem væk fra passiv forsørgelse og til selvforsørgelse. Så personen kan tage vare
på sig selv og sine børn. Og vores samfund hænger ikke sammen, når for få skal forsørge
for mange på overførselsindkomster. Samtidig må beskæftigelsesindsatsen være mere
nidkær, når fordelen ved at arbejde er for lille. Så skal medarbejdere i jobcentre bruge
Regeringsgrundlag — 33
ekstra mange kræfter på at kontrollere, om de ledige er reelt jobsøgende. Regeringen vil
derfor fremlægge en JobReform.
Vi vil sænke skatten for de laveste arbejdsindkomster, så gevinsten ved lavtlønnet arbejde
bliver større. JobReformen skal give hele samfundet et mærkbart løft og få mange
mennesker ud af offentlig forsørgelse og ind i fællesskabet.
En ny jobpræmie
Regeringen vil snarligt fremsætte lovforslag om indførelse af en midlertidig særlig
jobpræmie målrettet langtidsledige, der kommer i arbejde. Jobpræmien skal styrke
tilskyndelsen til beskæftigelse for langtidsledige, som kan have brug for en ekstra hånd
for at komme tilbage på arbejdsmarkedet.
Færre skal betale topskat
Regeringen ønsker at reducere marginalskatten, og at topskatten skal spille en langt
mindre rolle end i dag, fordi den koster vækst og beskæftigelse. Regeringen vil til brug
for forhandlingerne om JobReform II fremlægge forslag, der markant mindsker antallet
af danskere, der betaler topskat.
Tryghed for boligejerne
Ingen må opleve at blive beskattet ud af sin bolig. Hvis man har råd til at købe en bolig,
så skal man også have råd til at blive boende, hvis ens situation i øvrigt ikke ændrer sig.
Der er indgået en bred politisk aftale om et nyt vurderingssystem. Aftalepartierne er
enige om at sigte efter hurtigt og senest inden 3. behandlingen af lovgivning om det nye
ejendomsvurderingssystem at indgå en aftale om tryghed om boligbeskatningen.
Derfor vil regeringen i starten af det nye år fremlægge et justeret forslag til en ny boligbeskatning
med afsæt i udspillet Tryghed for boligejerne. Indtil de nye regler træder
i kraft, vil regeringen opretholde fastfrysningen af ejendomsværdiskatten og fortsat
fastfryse beskatningsgrundlaget for grundskylden for boligejerne. Dermed vil boligejere
i kommuner med uændret grundskyldspromille betale det samme i grundskyld i
kroner og øre i de kommende år, som de gjorde i 2015 og 2016. Det vil skabe tryghed for
boligejerne.
Et nyt skattevæsen
Et bredt flertal af Folketingets partier har aftalt en fælles forståelse om nødvendigheden
af at opbygge et nyt skattevæsen. Flere alvorlige sager har svækket borgeres og virksomheders
tillid til skatteforvaltningen. Samtidig har skatteforvaltningen væsentlige
strukturelle udfordringer. Det kan hverken regeringen eller borgere og virksomheder
leve med. Derfor vil vi frem mod 2020 investere massivt i blandt andet flere medarbejdere
og ny it i skattevæsenet.
34 — Regeringsgrundlag
Regeringen vil bekæmpe skatteunddragelse. Det er uacceptabelt, når nogen snyder
fællesskabet.
Målet er et moderne og effektivt skattevæsen, som fokuserer på borgernes behov og
retssikkerhed.
Regeringsgrundlag — 35
– Kapitel 10
FLEKSIBELT OG EFFEKTIVT
ARBEJDSMARKED
Langt flere skal forsørge sig selv.
Regeringen vil flytte tusindvis væk fra offentlig forsørgelse og over i beskæftigelse. Det
har stor menneskelig værdi, når flere oplever, at de kan bidrage på arbejdsmarkedet,
hvor deres indsats er værdsat og skaber værdi.
Arbejdsmarkedet er under forandring. Den teknologiske udvikling stiller store krav til
en dynamisk og omstillingsparat arbejdsstyrke. Danmark har et godt udgangspunkt.
Den danske model betyder, at vi har et fleksibelt og effektivt arbejdsmarked, som bidrager
til at gøre os konkurrencedygtige i en stadig mere globaliseret verden. Men vi skal
sørge for, at alle stadig kommer med.
Beskæftigelsessystemet skal give mening. Vi skal fortsætte med at stille krav til, at den
enkelte yder sit bedste for at komme i arbejde. Vi skal også stille krav til de offentlige myndigheder.
De skal have kompetencer og redskaber til at hjælpe de personer, som yder en reel
indsats, i job. Samtidig er det centralt med et godt arbejdsmiljø for dem, som er i arbejde.
Regeringen vil fortsætte det konstruktive trepartssamarbejde med arbejdsmarkedets
parter om væsentlige samfundsudfordringer, herunder styrket og mere målrettet
voksen- og efteruddannelse. De, der aldrig fik en uddannelse, skal have mulighed for at
komme med på vognen senere i livet. Og de, der har brug for nye eller opdaterede kompetencer
for at kunne holde fast på et arbejdsmarked i forandring, skal have relevante
muligheder for det.
Lidt senere tilbagetrækning
Det er glædeligt, at danskerne lever længere end forudsat, men det betyder også, at
reguleringen af aldersgrænserne er kommet bagud. Enhver ansvarlig regering må tage
bestik af situationen, når levetiden stiger. Regeringen vil med afsæt i udspillet DK2025 –
Et stærkere Danmark komme med et nyt oplæg om tilbagetrækning fra arbejdsmarkedet.
Vi vil bede dem, der kan, om at blive lidt længere tid på arbejdsmarkedet. Personer, som
er nedslidte, vil fortsat have gode muligheder for at trække sig tilbage.
36 — Regeringsgrundlag
Øget opsparing til en tryg alderdom
Det danske pensionssystem fremhæves ofte som et af verdens bedste. Det hviler på tre
søjler: folkepensionen, arbejdsmarkedspensioner og ATP samt frivillige pensioner. Det
er et solidt og trygt pensionssystem, men det kan forbedres. Mange danskere sparer
slet ikke op – eller sparer for lidt op – til deres alderdom. Det er uhensigtsmæssigt for
den enkelte og for fællesskabet. Desuden betyder samspillet med offentlige ydelser, at
pensionsopsparing i visse tilfælde ikke kan betale sig. Regeringen vil gennemføre en
pensionsreform.
Beskæftigelsesindsats
Den gennemførte refusionsreform har styrket kommunernes økonomiske tilskyndelse
til hurtigst muligt at bringe personer på offentlig forsørgelse i ordinær beskæftigelse. I
forlængelse heraf arbejder regeringen nu på at tilvejebringe en mere enkel og ubureaukratisk
udmøntning af beskæftigelsespolitikken – med respekt for de indgåede forlig
på området.
I aftale om kommunernes økonomi for 2017 er det aftalt at gennemføre en gennemgribende
forenkling af lov om en aktiv beskæftigelsesindsats. Samtidig indgår det i Aftale
om et tryggere dagpengesystem, at der skal ske en gennemskrivning af lov om arbejdsløshedsforsikring.
Regeringen ønsker et beskæftigelsessystem, som understøtter, at ledige står til rådighed
for arbejdsmarkedet. Regeringen ønsker en yderligere forenkling og effektivisering af
beskæftigelsessystemet.
Trepartsdrøftelser om voksen– og efteruddannelse
Et arbejdsmarked med en større grad af automatisering, deleøkonomi og robotteknologi
stiller store krav til omstillingsparathed i arbejdsstyrken. Det kræver både en indsats
fra den enkelte, men også gode muligheder for livslang læring, så kompetencerne kan
blive udbygget og opdateret i takt med arbejdsmarkedet udvikler sig.
Det er aftalt, at næste trepartstema skal omhandle voksen- og efteruddannelse. Fokus
vil være på at styrke og målrette mulighederne for ufaglærte og faglærte.
Ansvarlig indvandring af arbejdskraft
Muligheden for at rekruttere højtkvalificerede og dygtige medarbejdere er en forudsætning
for, at danske virksomheder kan klare sig i den internationale konkurrence. Regeringen
vil styrke danske virksomheders adgang til relevant udenlandsk arbejdskraft
med særlig fokus på arbejdsmarkedets behov.
Regeringen har en ambition om et bedre myndighedssamarbejde, der skal understøtte
en strømlinet og effektiv modtagelse af den udenlandske arbejdskraft.
Regeringsgrundlag — 37
Der er på det danske arbejdsmarked tradition for, at løn- og arbejdsvilkår aftales mellem
arbejdsmarkedets parter. Udenlandske firmaer skal leve op til dansk lovgivning og
de danske regler. Og udenlandske lønmodtagere skal arbejde under de løn- og arbejdsvilkår,
der gælder i Danmark.
Ny ferielov
Regeringen vil fremsætte et udspil til et nyt feriesystem, hvor ferie kan afholdes i takt
med, at den optjenes, så dansk lovgivning bliver EU-medholdelig. Lovforslaget vil være
baseret på anbefalingerne fra Ferielovsudvalget.
Et mere moderne arbejdsskadesystem
Arbejdsskadesystemet er ikke grundlæggende reformeret siden slutningen af 1970’erne,
og det er præget af en række udfordringer. Fastholdelsesindsatsen er mangelfuld og
ukoordineret, nogle tilskadekommende overkompenseres, og sagsbehandlingstiderne
er for lange som følge af et kompliceret regelsæt. Regeringen vil – med udgangspunkt i
de anbefalinger til et moderne arbejdsskadesystem, som et ekspertudvalg fremlagde i
december 2014 – drøfte arbejdsskadesystemets indretning med arbejdsmarkedets parter
og herefter komme med et oplæg til et nyt og mere moderne arbejdsskadesystem.
38 — Regeringsgrundlag
– Kapitel 11
INFRASTRUKTUR
DER SKABER VÆKST
Vi ønsker en effektiv infrastruktur, som binder Danmark sammen. Så borgerne lettere
kan komme på arbejde og besøge familie og venner. Så virksomhederne og deres kunder
hurtigt kan få transporteret deres varer. Det vil lette danskernes dagligdag og fremme
vækst og arbejdspladser.
En stærk infrastruktur er en forudsætning for at tiltrække virksomheder og skabe
vækst i hele Danmark.
Flere midler til investeringer i bedre infrastruktur
I de seneste ti år er der igangsat mange nye transportprojekter, og investeringsniveauet
er derfor højt. Der er i de kommende år meget begrænset plads til nye store transportinvesteringer,
hvis der ikke bliver tilvejebragt flere midler til investeringer. Regeringen
ønsker derfor i forbindelse med de politiske forhandlinger om løsning af udfordringerne
frem til 2025 at finde et grundlag for at øge rammen for de offentlige investeringer.
Regeringen ønsker at gennemføre flere samfundsøkonomisk fornuftige investeringer
i bedre infrastruktur. Det kan f.eks. være en ny midtjysk motorvej, en havnetunnel i
København, en forlængelse af Hillerødmotorvejen og en motorvej til Kalundborg. Af
disse projekter foreligger der i dag kun et færdigt beslutningsgrundlag for Kalundborg-motorvejen.
Regeringen vil derfor tilvejebringe et beslutningsgrundlag for de
øvrige projekter.
Regeringen ønsker at bygge videre på erfaringerne fra projektet for bygning af Kronprinsesse
Marys Bro ved Frederikssund og undersøge mulighederne for hel eller delvis
brugerfinansiering af konkrete nye infrastrukturprojekter.
Regeringen vil herudover investere i digital infrastruktur. Nye generationer af NemID,
NemLog-in og Digital Post skal gøre det trygt og sikkert for borgere og virksomheder at
være i digital kontakt med hinanden og med de offentlige myndigheder.
Ny midtjysk motorvej
En ny midtjysk motorvej vil kunne bidrage til at skabe ny mobilitet i Midt-, Vest- og
Regeringsgrundlag — 39
Sydjylland og til at aflaste den østjyske motorvej E45. Regeringen vil i 2017 tage initiativ
til at få undersøgt en ny midtjysk motorvej. Der gennemføres en forundersøgelse på
strækningen fra Hobro over Viborg til Give og en VVM-undersøgelse på strækningen
Give-Billund-Haderslev. 
Bedre fremkommelighed på den østjyske motorvej E45
Regeringen vil forbedre fremkommeligheden på den østjyske motorvej. Det er afsat 500
mio.kr. på finansloven for 2017 til at udbygge motorvejsstrækningen mellem Aarhus
og Skanderborg. I de kommende år skal fremkommeligheden også forbedres på andre
strækninger af E45.
Undersøgelse af havnetunnel
Med finanslovaftalen for 2017 er der afsat et statsligt bidrag til en forundersøgelse af en
østlig ringvej i København (havnetunnel). Undersøgelsen vil blandt andet belyse finansieringsmulighederne.
Undersøgelse af forlængelse af Hillerød-motorvejen
Hillerødmotorvejens forlængelse fra Allerød til Hillerød er en motortrafikvej, som for
størstedelens vedkommende er udlagt som 2+1-vej. Der er stor trængsel på strækningen
på hverdage.
Regeringen vil gennemføre en VVM-undersøgelse af en udvidelse af den eksisterende
motortrafikvej til en 4-sporet motorvej på hele strækningen.
Højere hastighedsgrænse
Regeringen vil undersøge, om hastighedsgrænserne på en trafiksikkerhedsmæssigt
forsvarlig måde kan forhøjes til 120 eller 130 km/t. på nogle motorvejsstrækninger og
forhøjes til 90 km/t. på nogle landevejsstrækninger.
Elektrificering af jernbanen
Regeringen vil i de kommende år investere i en elektrificering af jernbanen på strækningerne
Fredericia-Aalborg og Roskilde-Kalundborg. Strækningen Ringsted-Rødby
elektrificeres som led i Femern-projektet. Elektrificeringen giver mulighed for at anvende
moderne eldrevne tog, som vil nedbringe rejsetiden og gavne miljø og klima.
Udbud af togtrafikken
Regeringen ønsker, at den danske jernbanetrafik i højere grad indrettes efter kundernes
behov. Målet er en markedsorienteret og effektiv jernbane med rimelige priser og med
tog, der kører til tiden i hele landet.
Der er gode erfaringer med udbud af togtrafik i Midt- og Vestjylland, hvor det i dag er
Arriva, der kører. Regeringen ønsker en markant udvidelse af brugen af udbud i jernbanetrafikken.
På kort sigt ved at udvide det kommende genudbud i Midt- og Vestjylland,
40 — Regeringsgrundlag
så det omfatter en større del af togtrafikken. På længere sigt gennem en samlet plan for
udbud af togtrafikken i Danmark.
Regeringen vil i 2017 indkalde Folketingets partier til forhandling med henblik på en
samlet plan for at udvikle en moderne, effektiv og markedsorienteret jernbane.
Transport og digitale teknologier
I Nordjylland starter et forsøg med Rejseplanen, der samtænker forskellige kollektive
og private transportformer, når kunden søger efter en rejse.
Regeringen ønsker – blandt andet med udgangspunkt i forsøget i Nordjylland – at
fremme digitale løsninger i andre dele af landet, som samtænker det kollektive trafiktilbud
med f.eks. taxi og delebiler.
Deregulering af taxilovgivning
Regeringen ønsker en deregulering af taxilovgivningen, som kan fremme innovation og
skabe konkurrence i erhvervet på priser og bedre service. En deregulering af taximarkedet
vil desuden medføre teknologisk innovation på taxiområdet, der vil føre til en bedre
udnyttelse af biler, der anvendes til persontransport med positive konsekvenser for
trængsel og miljø. Regeringen vil derfor fremlægge forslag til en ny taxilovgivning, som
fremmer konkurrencen på markedet for persontransport gennem ophævelse af antalsbegrænsningen
på tilladelser til taxikørsel og gennem teknologineutrale krav til kontrol
og forbrugerbeskyttelse samt fjernelse af unødige adgangsbarrierer til erhvervet.
Regeringsgrundlag — 41
– Kapitel 12
EN FOKUSERET
OG FREMSYNET
UDENRIGSPOLITIK
Danmark er en lille, åben økonomi i en verden, der på mange måder befinder sig i en
brydningstid. Det er en afgørende tid, hvor der sker store forskydninger i både magtforhold
og sikkerhedsbillede. Samtidig er det en verden, der stadig byder på mange positive
muligheder for et land som Danmark. Derfor skal vi fortsætte med at være godt rustet
til den stigende internationalisering af markederne. Det vil styrke vores velstand.
Men vores sikkerhed er truet. I Danmarks og Europas nærområder er truslerne fra
terrorisme og skrøbelige stater meget reelle. Rusland truer med sine handlinger den
europæiske sikkerhedsorden. Det er en ny virkelighed, som vi aktivt skal forholde os til.
Regeringen vil styrke det danske engagement internationalt for at sikre danske interesser
og gøre det muligt at påvirke den globale udvikling i en mere stabil og bæredygtig retning.
Danmark skal i sit internationale arbejde bruge hele værktøjskassen fra militære og
civile indsatser til diplomati, udvikling og handel.
Udenrigs- og sikkerhedspolitisk strategi
Regeringen vil i foråret 2017 fremlægge den første udenrigs- og sikkerhedspolitiske
strategi. Den vil komme til at udgøre et helt centralt værktøj i forhold til at styrke koordinationen,
samtænkningen og prioriteringen af vores udenrigspolitiske indsatser.
Strategien skal også bruges til bedre at tænke indsatser sammen på de politikområder,
der har både udenrigs- og indenrigspolitiske aspekter: Terrorområdet, migration, digitalisering
og innovation er oplagte eksempler. Det bliver en strategi, som regeringen vil
lægge åbent frem til drøftelse med Folketinget og med offentligheden.
Danmark som international partner
Vi skal udvikle samarbejdet med vores allierede, ikke mindst USA og vores nærmeste
europæiske partnere. Vi skal udnytte det nordiske samarbejde bedre til at promovere
nordiske løsninger og værdier i verden, herunder søge at oprette flere repræsentationer
sammen med andre nordiske lande. Vi skal udbygge det strategiske partnerskab, vi har
med Kina. Vi skal styrke eksisterende partnerskaber med Japan og Sydkorea og etablere
nye partnerskaber med de vigtigste vækstøkonomier.
42 — Regeringsgrundlag
Danmark er som en åben økonomi og et internationalt orienteret land stærkt afhængig
af et velfungerende internationalt samarbejde i multilaterale organisationer og
sammenhænge. Det gælder i EU, NATO, FN, WTO og Norden. Det forudsætter stærke og
dynamiske multilaterale organisationer, institutioner og systemer, som arbejder effektivt
og formår at tilpasse sig ændrede globale og regionale vilkår. Regeringen vil aktivt
arbejde for reformer i det multilaterale samarbejde og i de enkelte organisationer, så de
hele tiden er i stand til effektivt at levere konkrete og efterspurgte resultater.
Danmarks kandidatur til FN’s Menneskerettighedsråd i 2019-21 vil være en oplagt mulighed
for at markere dansk politik på rettigheder og værdier.
Danmark skal fortsætte med at bidrage aktivt til internationale militære operationer
og stabiliseringsopgaver. Det gælder indsatser i vores nærområde som i Baltikum med
NATO’s fremskudte forsvar, og det gælder indsatser som i Irak og Syrien, hvor vi bekæmper
terrorbevægelsen, ISIL, sammen med vores allierede.
Mere dansk eksport
I varetagelsen af danske interesser står dansk eksport centralt. Regeringen vil arbejde
aktivt for at øge dansk eksport med yderligere udbredelse af danske styrkepositioner.
Det kan være både i form af viden, danske løsninger gennem myndighedssamarbejde
og teknologiske førerpositioner f.eks. på det grønne område og sundhed. Med et stærkt
engagement i udlandet kan vi både fremme en mere stabil og bæredygtig retning,
samtidig med at vi fremmer dansk eksport og danske løsninger. Regeringen ønsker, at
Danmark skal være et attraktivt land at investere i, og vi vil arbejde for at tiltrække flere
udenlandske investeringer. Danmark skal være rustet til den hårde internationale konkurrence,
både herhjemme og ude i verden.
Udviklingspolitik
Danmarks udviklingsbistand udgør 0,7 pct. af BNI i overensstemmelse med FN’s målsætning.

Med afsæt i den kommende udviklingspolitiske strategi skal Danmark fortsat være en
markant global aktør og levere udviklingsbistand, der gør en forskel. I en verden i forandring
kræver det, at vi tænker nyt. Vi skal i langt højere grad inddrage erhvervslivet og
skabe økonomisk frihed i udviklingslandene.
Vi skal bidrage til at præge den globale udvikling frem mod 2030. Derfor står FN’s
Verdensmål centralt i dansk udviklingspolitik med fokus på de mål, hvor Danmark har
særlige styrker. Vi skal samtænke alle vores instrumenter og inddrage al vores samfunds
viden for at løfte de store opgaver.
Vi skal bruge de offentlige bistandskroner til at få erhvervsliv, fonde, organisationer og
vidensmiljøer med ud i verden. Udviklingsbistand alene skaber ikke job og bæredygtig
Regeringsgrundlag — 43
vækst, men sammen med private investeringer kan vi skabe nye resultater. Det er også
udviklingslandenes ønske. Handel og udvikling hænger uløseligt sammen. Udvikling
giver også forretningsmuligheder for danske virksomheder.
Migration er en særlig stor udfordring, hvor vi skal tage mange instrumenter i brug på
samme tid. Vi skal forbedre leveforholdene i flygtninges nærområder. Og vi skal forebygge
migration gennem udvikling, investeringer og handel. Når vi hjælper et land med
dets udvikling, skal vi også stille krav om tilbagetagelse af dets egne statsborgere. Noget
for noget er et sundt princip i udviklingssamarbejdet. Mange af vores europæiske partnere
har samme tilgang og vi skal i fællesskab lægge det nødvendige pres.
I flere af verdens brændpunkter foregår en systematisk forfølgelse af kristne minoriteter.
Regeringen vil have et særligt fokus på at styrke det internationale samarbejde for
at beskytte disse minoriteter.
Regeringen vil fuldt ud udnytte mulighederne for at finansiere udgifter til modtagelse
af asylansøgere via udviklingsbistanden i overensstemmelse med hidtidig praksis.
Hjælp i nærområderne er en central udviklingspolitisk prioritet blandt andet i lyset af
flygtninge- og migrantstrømmen til Europa. Flere flygtninge kan hjælpes for de samme
penge via udviklingsbistanden i nærområderne end i Danmark. Med finansloven for
2017 er der afsat 2.375 mio. kr. i 2017 til humanitær bistand, herunder til nærområderne.
Der sker ligeledes en styrkelse af indsatsen i 2016, så nærområdeindsatsen i alt styrkes
med 1 mia. kr. i 2016-2017. Styrkelsen på 1 mia. kr. går ubeskåret til nærområdeindsatsen,
herunder især i Syrien og omkringliggende lande.
44 — Regeringsgrundlag
– Kapitel 13
DANMARK
I EUROPA
Danmark er historisk, politisk og økonomisk nært forbundet til det europæiske samarbejde.
To tredjedele af vores eksport går til vores europæiske naboer. EU-medlemskabet
er en stor fordel for Danmark. Det vil det også være fremover. Globaliseringen og nye,
stærke økonomier stiller os over for væsentlige udfordringer, som EU’s medlemslande
bedst løser i fællesskab. Regeringen vil arbejde aktivt for at varetage Danmarks interesser
gennem et stærkt europæisk samarbejde.
Reformere EU indefra
EU samarbejdet er udfordret, blandt andet fordi massive flygtninge- og migrantstrømme
har sat de ydre grænser under pres og på grund af Storbritanniens beslutning
om at forlade EU. Vi skal værne om det europæiske samarbejde ved at reformere det
indefra. Regeringen vil arbejde for et stærkt, slankt og effektivt EU, der respekterer
nærhedsprincippet og koncentrerer sig om de udfordringer, som medlemslandene
bedst kan løse i fællesskab. Beslutningerne skal træffes så tæt på borgerne som muligt,
og EU bør afholde sig fra at regulere der, hvor medlemsstaterne selv bedre kan nå de
samme mål.
Økonomi, indre marked og frihandel
Det europæiske samarbejde skal styrkes på de områder, som har størst betydning for
Danmarks muligheder for at klare sig i den globale konkurrence. Regeringen vil arbejde
for et stærkt fokus på at skabe vækst og arbejdspladser. Det skal blandt andet ske
gennem et bedre fungerende indre marked, herunder et indre marked for energi og et
digitalt indre marked og et fortsat fokus på strukturreformer i medlemslandene, der
kan sikre et konkurrencedygtigt Europa. Regeringen vil arbejde imod protektionisme
og for stærke EU-handelsaftaler med blandt andet Japan og USA. EU må ikke lukke sig
om sig selv.
Velfærdsydelser
Regeringen støtter arbejdskraftens frie bevægelighed. Den er en hjørnesten i det indre
marked og en forudsætning for vækst og beskæftigelse i Europa og Danmark. EU skal
ikke udvikle sig i retning af en social union. Reglerne skal være baseret på sund fornuft
og rimelighed. Vi ønsker et EU, hvor folk kan søge derhen, hvor der er ledige job og ikke,
Regeringsgrundlag — 45
hvor der er sociale ydelser at få. Velfærdsydelser skal så vidt muligt forblive i Danmark
og gå til dem, som arbejder, bor og bidrager til Danmark i en længere periode.
Schengen
Schengen-samarbejdet gør det muligt for borgere og virksomheder at rejse frit over
grænser i Europa og Norden. De frie rejsemuligheder indenfor Schengen forudsætter
dog, at der er styr på de ydre grænser. Regeringen støtter derfor en styrkelse af kontrollen
med de ydre grænser og fælles kontrolsystemer. Danmark skal indrette sin kontrol
på og ved de danske grænser i overensstemmelse med Schengen-reglerne.
Europol
En effektiv bekæmpelse af kriminalitet og terrorisme kræver et tæt europæisk politisamarbejde.
Derfor ønsker regeringen at sikre, at Danmark fastholder en så tæt tilknytning
til Europol som muligt, når Danmark fra 1. maj 2017 på grund af retsforbeholdet
ikke længere kan deltage fuldt ud i politisamarbejdet. Det er vigtigt for danskernes
tryghed og sikkerhed.
Brexit
Regeringen respekterer, at Storbritannien ved en folkeafstemning har valgt at forlade
EU, men ser gerne, at EU og Storbritannien fastholder et meget tæt samarbejde fremadrettet.
En aftale om Storbritanniens udmeldelse og det fremtidige forhold til EU skal
bygge på en balance mellem rettigheder og pligter. Under de forhandlinger, som EU vil
have med Storbritannien, vil regeringens hovedfokus være på at varetage Danmarks
interesser. Derfor har regeringen nedsat en task force, der skal kortlægge danske interesser
og overvåge, at der i forhandlingerne tages hensyn til danske virksomheder og
borgere, der handler med Storbritannien, har bosat sig i landet, eller som er i direkte
konkurrence med britiske virksomheder i det indre marked.
46 — Regeringsgrundlag
– Kapitel 14
NATIONAL
SIKKERHED
Vi står overfor et trusselsbillede, som er markant anderledes i forhold til for få år siden.
Fra terrorisme og skrøbelige stater samt et Rusland, der skaber ny usikkerhed i Europa.
Samtidig står Danmark overfor markante udfordringer på cyberområdet og i Arktis.
Regeringen vil på den baggrund sikre et substantielt løft ved at tilføre flere midler til
Forsvaret i den kommende aftale på forsvarsområdet, der dækker perioden efter 2017.
Det skal føre til en styrkelse af Forsvaret, herunder Forsvarets robusthed og udholdenhed.
Der er behov for fortsat at udvikle militære kapaciteter, der er fleksible og anvendelige
på hele opgavespektret.
Et stærkt dansk forsvar skal garantere Danmarks og de øvrige dele af Rigsfælleskabets
suverænitet. Regeringen vil følge op på anbefalingerne i analysen om Forsvarsministeriets
fremtidige opgaveløsning i Arktis for at styrke og udvikle indsatsen på blandt
andet overvågning, havmiljø samt eftersøgnings- og redningsberedskab, samt arbejde
for at etablere et frivilligt beredskab i Grønland.
Danmark skal yde et væsentligt bidrag til, at NATO fortsat er verdens stærkeste forsvarsalliance.
Danmark skal opretholde sin status som kerneland i NATO og styrke sin
evne til at operere i alliance-sammenhæng. 
Danmark skal fortsætte med at bidrage aktivt i internationale militære operationer og
stabiliseringsopgaver for at medvirke til øget sikkerhed og for at udnytte dansk Forsvars
effektivitet og evne til at arbejde sammen med vore allierede. Blandt andet vil
regeringen have en markant dansk deltagelse i NATO’s fremskudte forsvar i Baltikum,
og regeringen vil sikre, at Danmark også i de kommende år vil være blandt de nationer,
der yder de relativt set største bidrag til den amerikansk ledede koalitions militære
kampagne mod ISIL i Irak og Syrien.
Beredskabet
Et stærkt og robust beredskab er vigtigt for Danmarks sikkerhed og tryghed. Derfor vil
regeringen sikre, at Beredskabsstyrelsen fortsat har centre i alle dele af landet i overensstemmelse
med aftalen fra 2016 om redningsberedskabet. Et stærkt kommunalt red-
Regeringsgrundlag — 47
ningsberedskab suppleret af et stærkt statsligt overbygningsberedskab bidrager samlet
til et mere robust dansk redningsberedskab.
Cyber- og informationssikkerhed
Der er i stigende grad trusler om cyberangreb mod danske myndigheder og private virksomheder.
Vi skal styrke vores værn mod den trussel. Derfor vil regeringen igangsætte
arbejdet med en ny strategi for cyber- og informationssikkerhed, som skal gøre danske
myndigheder og private aktører indenfor centrale sektorer parate til at beskytte den
danske digitale infrastruktur.
Veteraner
Vi skylder vores danske veteraner en stor tak for deres kæmpe indsats ude i verden for
at forsvare danske interesser og være et værn mod usikkerhed hjemme i Danmark.
Regeringen vil som aftalt med finansloven 2017 støtte de veteraner, som har brug for
en hjælpende hånd, med behandling, jobtilskud og bedre rådgivning. Det vil ske med
tæt inddragelse af veteranernes organisationer samt i samarbejde med kommunerne.
Regeringen vil arbejde for at involvere veteranerne mere i arbejdet. Den særlige forstå-
else, veteraner med problemer møder, når de får professionel hjælp af en anden tidligere
udsendt, er en fordel for alle parter. Regeringen vil arbejde for, at Arbejdsmarkedets
Erhvervssikring nedbringer sagsbehandlingstiden på veteranområdet mest muligt.
Terrorbekæmpelse
ISIL og en række andre kyniske terrorgrupper er årsag til, at den internationale terrortrussel
fortsat er meget aktuel. Terrorgruppernes omfattende propaganda bidrager til
radikalisering af unge muslimer i både Mellemøsten, det nordlige Afrika og Europa.
Europa har det seneste år oplevet voldsomme terrorangreb.
Vi ved, at der er personer, som har intention om og kapacitet til at begå terrorangreb i
Danmark. Vi vil ikke tolerere, at folk bosat i Danmark deltager i ISIL’s kamp mod vores
grundlæggende værdier, i målrettede overgreb mod civile og i ekstremistisk propaganda.
Vi skal sikre vores samfunds modstandskraft mod terror. Og det er afgørende for regeringen,
at vi i den forbindelse har og fastholder den rigtige balance mellem hensynet
til en effektiv terrorbekæmpelse og hensynet til borgernes retssikkerhed.
Logning
Politiet skal have effektive og moderne efterforskningsredskaber, så de kan bekæmpe
kriminalitet og beskytte os alle. Regeringen vil derfor i begyndelsen af 2017 fremlægge
nye regler om logning, der målrettet skal styrke politiets muligheder for at opklare kriminalitet,
og som ikke vil pålægge telebranchen for mange byrder.
Politi og efterretningstjenester
Regeringen vil sikre, at politi og efterretningstjenester har de rette redskaber til at
imødegå og bekæmpe terror. Vi skal fortsat med fast hånd sætte ind over for religiøs
48 — Regeringsgrundlag
radikalisering og ekstremisme. Vi skal sikre, at alle relevante danske ressourcer bliver
udnyttet bedst muligt i kampen mod terror.
Evaluering af PET-loven
Regeringen ønsker, at der er klare og tidssvarende regler for PET’s virksomhed, og at der
er en ordentlig og balanceret kontrol med tjenesten. Det er med til fortsat at understøtte
danskernes tillid til PET’s arbejde.
Regeringen vil med inddragelse af uafhængige efterretningseksperter, Tilsynet med
Efterretningstjenesterne og PET udarbejde en rapport om erfaringerne med PET-loven.
Rapporten skal blandt andet indeholde en evaluering af lovens betydning for kvaliteten
og effektiviteten af PET’s opgavevaretagelse, samt om tilsynet har den fornødne styrke
og kompetence. Evalueringen skal være færdig den 1. januar 2018.
Antiradikalisering
Negative kræfter fra ekstremistiske miljøer – både i og uden for Danmark – udfordrer
sikkerheden og sammenhængskraften i vores samfund. Regeringen vil målrettet bekæmpe
de mørke kræfter, der ønsker vold, had og undertrykkelse. Vi skal insistere på at
leve et frit liv. Det er noget, vi skal kæmpe for og beskytte. Derfor er der brug for en ekstra
indsats, så vi kan forebygge og bekæmpe den radikalisering, som er en af de største
trusler mod vores fællesskab. Med finanslovsaftalen for 2017 er der taget et væsentligt
skridt. Der er afsat midler i de kommende år til en styrkelse af indsatsen vedrørende
forebyggelse og bekæmpelse af radikalisering.
Regeringsgrundlag — 49
– Kapitel 15
EN TRYG
RETSPOLITIK
Danmark skal være et trygt og sikkert land. Danskerne skal kunne færdes frit i alle dele
af landet. Det er en forudsætning for at kunne udleve den personlige frihed.
Når kriminelle bryder love og regler, udviser de disrespekt for det fælles på bekostning
af den enkelte danskers tryghed og frihed. Derfor vil regeringen stramme kursen over
for kriminalitet. Straffene for personfarlig kriminalitet skal skærpes, og indsatsen mod
organiseret kriminalitet skal styrkes.
Rocker- og bandemedlemmers rå og hensynsløse kriminalitet udfordrer vores samfunds
grundlæggende værdier. Det skal stoppes. Derfor vil regeringen styrke indsatsen
mod rocker- og bandemedlemmers kriminalitet. Vi vil sætte hårdt mod hårdt. Og
samtidig vil vi bekæmpe den kriminelle fødekæde og modarbejde rekrutteringen af nye
rocker- og bandemedlemmer.
Menneskehandel er vores tids slaveri. Vi skal slå hårdt ned på skruppelløse bagmænd,
som kynisk udnytter mennesker i de mest sårbare situationer. Og vi skal hjælpe og beskytte
de mennesker, som havner i menneskehandlernes hænder.
Seksuelle overgreb mod børn er en modbydelig krænkelse, vi som samfund ikke vil
tolerere. Straffen skal være hård, og vi vil afskaffe forældelsesfrister, så gerningsmanden
ikke kan undslippe sin straf.
Borgernes og virksomhedernes retssikkerhed skal forbedres. Forholdet mellem stat og borger
skal være båret af grundlæggende retssikkerhedsprincipper, fairness og ordentlighed.
Sikkerhed og retssikkerhed skal gå hånd i hånd. Der skal være en balance.
Politi
Et stærkt politi giver et trygt Danmark. Sidste års aftale om politiets og anklagemyndighedens
økonomi i 2016-2019 understøtter derudover et moderne, effektivt og omstillingsparat
politi. Et politi, der både kan sætte ind over for den kriminalitet, der rammer
borgerne i hverdagen, og den organiserede, komplekse og grænseoverskridende kri-
50 — Regeringsgrundlag
minalitet. Aftalen sikrer også Danmark et styrket værn mod terror. Der vil også i årene
fremover være behov for at styrke dansk politi.
Regeringen vil placere den nye politiskole i Herning. En nybygget politiskole imø-
dekommer politiets fremtidige behov, og placeringen i Herning bidrager til en bedre
balance mellem landsdelene.
Regeringen vil øge optaget af politielever over de kommende år. Der optages 600 politistuderende
i 2017 samtidig med, at der vil blive uddannet 345 politikadetter, som målrettet
uddannes til opgaver som bevogtning, transport- og udsendelsesopgaver, grænsekontrol
mv.
Grænsekontrol
Fri bevægelighed på tværs af EU-landenes indre grænser er en stor fordel for virksomheder
og borgere. Men det forudsætter, at der er styr på EU’s ydre grænser, og at politi og
andre myndigheder har tilstrækkelige og effektive redskaber til at bekæmpe grænseoverskridende
kriminalitet og gribe ind over for illegale migranter.
Regeringen vil arbejde for at opretholde den nuværende midlertidige grænsekontrol, så
længe der ikke er styr på Europas ydre grænser. Såfremt det bliver nødvendigt, vil regeringen
intensivere kontrollen i de grænsenære områder.
Nødbremse
Danmark skal ikke igen opleve en ukontrolleret strøm af flygtninge og migranter, som vi
oplevede i efteråret 2015. Der vil blive indført en nødbremse, så vi kan afvise asylansøgere
ved grænsen, hvis der opstår en krisesituation, som sætter de danske grænser under pres.
Retfærdighedspakke
Regeringen vil sætte fokus på ofre for forbrydelser og øge retfærdigheden for den enkelte.
Vi vil afskaffe de forældelsesfrister, der forhindrer, at børn, der har været udsat for
seksuelle overgreb, kan rette krav mod offentlige myndigheder, og at et strafferetligt
ansvar kan gøres gældende over for den person, der har forgrebet sig på barnet. Mulighederne
for ofres adgang til erstatning og godtgørelse skal forbedres.
Straffelovskommission
Vores straffesystem baserer sig på den oprindelige straffelov fra 1933 og bygger delvist
på den gammeldags opfattelse, at materielle værdier er vigtigere end menneskeliv.
Regeringen ønsker en ny og mere tidssvarede straffelov, som i højere grad er i overensstemmelse
med danskernes retsfølelse med større fokus på personfarlig kriminalitet.
Regeringen vil derfor nedsætte en straffelovskommission, som blandt andet får til opgave
at se på de generelle principper for strafudmåling, herunder anvendelsen af kumulation
i strafudmålingen (strafferabat) i relation til blandt andet gentagen kriminalitet,
Regeringsgrundlag — 51
samt forholdet mellem strafferammer og strafniveauer i sager om forskellige kriminalitetstyper,
f.eks. personfarlig kriminalitet og økonomisk kriminalitet. Kommissionen
skal desuden overveje brugen af prøveløsladelser, ligesom der også skal ske et nærmere
eftersyn af brugen af samfundstjeneste. Herudover skal kommissionen foreslå en
modernisering af straffeloven, som tager højde for et nutidigt kriminalitetsmønster og
beskytter borgeren i nutidens digitale verden.
Strafskærpelser
Skydevåben skal væk fra vores gader. Straffen for ulovlig besiddelse af skydevåben –
herunder for rocker- og bandemedlemmer – skal være markant. Med finanslovsaftalen
for 2017 hæver vi minimumsstraffen for ulovlig våbenbesiddelse fra 1 års fængsel til 2
års fængsel.
Rocker- og bandepakke
Der skal slås hårdt ned på rocker- og bandemedlemmers kriminalitet. Derfor vil regeringen
fremlægge en ny rocker- og bandepakke, hvor vi sætter effektivt ind med konsekvens
og hårdere straffe. Kontrollen med rockere og bandemedlemmer skal styrkes.
Muligheden for prøveløsladelse skal begrænses. Og vi skal gøre, hvad der er muligt for
at undgå, at rockerborge spreder frygt i lokalsamfundene.
Udsatte boligområder
Regeringen vil føre en målrettet forbyggende indsats over for udsatte boligområder.
Sociale tiltag skal hjælpe de unge videre til en bedre fremtid, og vi skal gøre, hvad der er
muligt, for at politiet kan komme ubesværet ud alle steder. Lovlydige borgere skal trygt
og sikkert kunne bevæge sig uden for deres hjem. Myndighederne skal kunne udføre
deres arbejde. Vi vil ikke tolerere, at der er dele af Danmark, hvor myndighederne og
danske love ikke respekteres.
Kriminalforsorgen
Regeringen ønsker at skabe gode rammer for udviklingen af en bedre og mere effektiv
kriminalforsorg.
Indsatte i landets fængsler skal overholde reglerne. Og det skal have konsekvens, hvis
man ikke accepterer vilkårene. Vi vil ikke tolerere vold og trusler mod fængselsbetjente,
som løfter en stor og vigtig opgave hver eneste dag. Kriminalforsorgens ressourcer skal
prioriteres indsatte, som reelt ønsker at forlade den kriminelle løbebane.
Det store antal udvisningsdømte i fængslerne medfører sikkerhedsmæssige udfordringer
og forstyrrelser for arbejdet i kriminalforsorgen. Derfor vil regeringen styrke
indsatsen over for udvisningsdømte udlændinge. Målet er, at flest muligt afsoner deres
straf i hjemlandet, og at afsoningstiden bruges til at forberede dem på at vende hjem. I
den forbindelse vil regeringen arbejde for at oprette eller leje afsoningspladser i udlandet,
hvor udvisningsdømte kriminelle skal afsone deres straf.
52 — Regeringsgrundlag
Datasikkerhed
Regeringen prioriterer databeskyttelse højt og vil styrke beskyttelsen af danskernes
personoplysninger. Med gennemførelsen af EU-databeskyttelsespakken vil datasikkerhed
generelt blive forbedret. Regeringen vil udarbejde en samlet strategi for beskyttelsen
af danskernes personoplysninger, herunder styrke Datatilsynet.
Offentlighedsloven
Når offentlighedsloven skal evalueres i 2017, vil regeringen lempe ministerbetjeningsreglens
beskyttelse af den interne og politiske beslutningsproces i forhold til de nuvæ-
rende regler.
Øget brug af lokale advokater
Regeringen vil løbende overveje den rette balance mellem brug af juridiske kompetencer
internt i ministerierne og brugen af eksterne advokater. Særligt vil vi udbyde rammeaftaler
med flere leverandører og geografisk opdelte kontrakter.
Ytringsfrihedskommission
Ytringsfriheden er en grundlæggende forudsætning for et velfungerende demokrati
og for udviklingen af samfundet og det enkelte individ. Den er fundamental for en
demokratisk styreform, hvor vælgere kan træffe deres valg på baggrund af en fri politisk
debat, hvor idéer og holdninger kan fremføres og blive imødegået. Vi vil værne om
ytringsfriheden og vil derfor nedsætte en kommission, som skal vurdere ytringsfrihedens
rammer og generelle vilkår i Danmark.
Regeringsgrundlag — 53
– Kapitel 16
EN BALANCERET
OG REALISTISK
UDLÆNDINGEPOLITIK
Regeringen vil føre en stram, konsekvent og realistisk udlændingepolitik. Vi skal hjælpe
i verden, samtidig med at vi passer på Danmark. Der skal være en balance mellem idealisme
og realisme.
Vi danskere er et åbent folkefærd, der gerne hjælper dem, som har behov. Det er en
tradition, vi skal være stolte af. Samtidig skal vi være realister. Verdens problemer med
krige, konflikter og fattigdom løses ikke blot ved at byde alle udlændinge velkommen.
Ukontrolleret indvandring løser ingenting, men skaber tværtimod nye problemer i
form af økonomiske udfordringer og værdimæssige konflikter.
Regeringen vil føre en udlændingepolitik, hvor vi hjælper flest i nærområderne, og hvor
vi aktivt forebygger migrationsstrømme. Og de udlændinge, som kommer hertil, skal
overholde vores fælles spilleregler.
Med finanslovsaftalen for 2017 er taget væsentlige skridt. Der vil blive indført en nødbremse,
så vi kan afvise asylansøgere ved grænsen, hvis der opstår en krisesituation, der
sætter de danske grænser under pres. Der vil blive gennemført en øget politiindsats ved
asylcentrene med henblik på at opretholde ro og orden i og omkring centrene, ligesom
kontrol- og sikkerhedsindsatsen på udlændingeområdet generelt styrkes. Reglerne
for permanent ophold vil blive strammet markant, så der fremover stilles højere krav
til flygtninge og indvandreres evne og vilje til at integrere sig i det danske samfund.
Desuden vil der ske en styrket indsats på udsendelsesområdet, og en række økonomiske
tiltag skal øge udlændinges ønske om at rejse frivilligt hjem. Endelig styrkes nærområ-
deindsatsen med i alt 1 mia. kr. i 2016-2017.
Udlændinge skal have lov til at praktisere deres egne skikke, så længe det ikke er i strid
med lovgivningen og grundlæggende værdier i det danske samfund. Udlændinge skal
samtidig mødes med håndfaste krav og forventninger om, at de respekterer det danske
demokrati, dansk kultur og den danske samfundsmodel.
Danmark skal vedblive med at være et land for dem, der kan og vil.
54 — Regeringsgrundlag
Regeringen ønsker, at Danmark skal være åbent for velkvalificerede udlændinge, som
kommer hertil med lyst, evner og appetit på at gøre en positiv forskel. Vi skal tiltrække
udlændinge – særligt unge – der vil lære noget, udrette noget, skabe noget.
Regeringen tror på, at globaliseringen er en gevinst for det enkelte individ og for vores
fællesskab. Danmark vinder, når idéer, arbejdskraft og varer krydser landegrænser. Vi
beriges som mennesker og som samfund. Vækst skabes ved at se fremad og ved at møde
udfordringer med et positivt og åbent gensvar.
Et nyt asylsystem
Regeringen ønsker et nyt asylsystem. Vi skal fjerne grundlaget for menneskesmuglere
og samtidig lette presset på Europas ydre grænser. Regeringen vil sammen med ligesindede
europæiske partnere arbejde for et system, hvor man søger om asyl fra et tredjeland
fremfor ved de europæiske landes grænser. Vi skal væk fra et system, der giver
fortrin til asylansøgere, som har penge og kræfter, og som understøtter menneskesmuglernes
kyniske forretningsmodel.
Nye familiesammenføringsregler
Regeringen vil indføre nye regler for familiesammenføring. Der er for mange familiesammenførte
udlændinge, som ikke bliver en del af det danske samfund, og som
bidrager for lidt til vores fællesskab. Derfor ønsker regeringen at stramme kravene til
familiesammenføring for de udlændinge, der har ringere forudsætninger for at blive
integreret i samfundet.
Skærpede optjeningsprincipper for velfærdsydelser
Udlændinge, der opholder sig i Danmark, skal bidrage aktivt på arbejdsmarkedet. Derfor
vil regeringen skærpe brugen af optjeningsprincipper i forhold til offentlige ydelser
for at tilskynde den enkelte til at forsørge sig selv, og fordi retten til fulde sociale ydelser
skal være forbeholdt borgere, der har tilbragt en vis tid i Danmark. Regeringen vil med
afsæt i udspillet Et Stærkere Danmark – Styr på flygtningestrømmen foreslå skærpede
optjeningsprincipper for velfærdsydelser.
Strammere adgang til dansk statsborgerskab
Regeringen vil skærpe betingelserne for at opnå dansk statsborgerskab.
Integration
En aktiv deltagelse på det danske arbejdsmarked er vejen til vellykket integration
i vores fælles samfund. Blandt andet derfor er der indført en integrationsydelse. I
det forgangne år er der endvidere indgået en trepartsaftale om integration med arbejdsmarkedets
parter og en topartsaftale med kommunerne. Med aftalerne er integrationsprogrammet
intensiveret og gjort mere jobrettet. Der er oprettet en ny
integrationsgrunduddannelse, som gør det lettere for nyankomne flygtninge og familiesammenførte
til flygtninge at blive en del af det danske arbejdsmarked. Regeringen
Regeringsgrundlag — 55
vil fortsætte det spor, der er blevet lagt med disse aftaler, så vi også fremover i fællesskab
kan finde holdbare løsninger på fælles udfordringer.
Flygtninge skal i højere grad end i dag forsørge sig selv. Alle, der kan, skal arbejde. I dag
er kun tre ud af ti flygtninge i arbejde efter tre år i Danmark. Det er ikke godt nok, og det
skal der rettes op på. Regeringens ambition er, at hver anden flygtning skal i beskæftigelse
efter tre år.
Parallelsamfund og religiøse forkyndere
Det udfordrer vores samfunds sammenhængskraft, når der i Danmark er personer, som
lever isoleret fra det omgivende samfund i udsatte boligområder, og som følger egne
normer og regler.
Regeringen ønsker at modvirke dannelsen af parallelsamfund, der modarbejder det
danske samfund og vores fælles værdisæt. Vi vil gennemføre lovgivningsinitiativer fra
aftalen om religiøse forkyndere, så der kan sættes en stopper for, at personer her i landet
udviser en adfærd, som er i strid med de værdier, rettigheder og forpligtelser, som samfundet
bygger på.
Der er i forlængelse af aftalen om religiøse forkyndere nedsat et udvalg, som skal komme
med forslag til, hvordan der kan skabes større åbenhed om udenlandske donationer,
som tilflyder religiøse foreninger og trossamfund i Danmark, og hvordan mulighederne
for at kontrollere disse pengestrømme kan forbedres. Vi skal gøre alt, hvad der er muligt,
for at undgå, at udenlandske regeringer, organisationer eller enkeltpersoner gennem
donationer til foreninger og trossamfund medvirker til radikalisering og modarbejder
det danske demokrati. Regeringen vil følge op på udvalgets arbejde.
Styrket indsats for udsendelse
Udlændinge på tålt ophold og kriminelle udviste udlændinge er uønskede her i landet
og skal udsendes, så snart muligheden opstår. Og asylansøgere, der har fået afslag på
asyl, har ikke ret til at opholde sig her i landet og skal derfor udrejse. Men mange afviste
asylansøgere nægter at udrejse frivilligt og bliver i landet. Det undergraver asylsystemets
legitimitet. Derfor vil regeringen styrke samarbejdet og dialogen med hjemlandene
om tilbagetagelse af deres egne statsborgere, og vi vil undersøge mulighederne for
brug af diplomatiske forsikringer i forhold til udsendelser af personer på tålt ophold.
Konventioner
Danmark har en klar interesse i en stærk international retsorden, herunder respekt for
menneskerettigheder. Regeringen ønsker at indgå i et aktivt internationalt samarbejde
og overholde de internationale konventioner, som Danmark har tilsluttet sig.
Der er imidlertid behov for at se kritisk på den måde, som Den Europæiske Menneskerettighedsdomstols
dynamiske fortolkning har udvidet rækkevidden af dele af Den
56 — Regeringsgrundlag
Europæiske Menneskerettighedskonvention. Regeringen vil afholde en international
ekspertkonference om konventionen som led i det kommende danske formandskab for
Europarådet.
Regeringsgrundlag — 57
– Kapitel 17
FORNYELSE AF DEN
OFFENTLIGE SEKTOR
I Danmark har vi gennem generationer udviklet et trygt samfund, hvor vi passer på
vores børn, værner om vores ældre og tager os af hinanden, hvis vi bliver syge.
En tryg velfærd er det sikkerhedsnet, der giver os lige muligheder i livet. Det vil regeringen
værne om – og udvikle.
Vi tror på frihed under ansvar. Vi ønsker mere frihed i danskernes hverdag. Vi vil forbedre
det frie valg af leverandør og udbrede det til flere velfærdsområder.
Vi har tillid til medarbejderne og deres faglighed. Det vil vi vise gennem afbureaukratisering
og forenkling. I dag spildes for meget energi på kontrol og papirarbejde. Regelforenkling
skal bidrage til, at medarbejderne i den offentlige sektor får mere tid og fokus
på at løse kerneopgaver.
Vi vil sætte fokus på de offentlige ledere. De skal sætte en klar retning for arbejdet.
Vi vil i højere grad styre den offentlige sektor ud fra klare mål og med et større fokus på
resultater.
Vi vil bruge danskernes penge effektivt og med omhu. Regeringens politik om en årlig
basis realvækst i det offentlige forbrug på 0,3 pct. stiller krav til stram udgiftsstyring,
effektiv drift af de offentlige institutioner og et skarpt fokus på kerneopgaverne.
Vi vil konkurrenceudsætte flere skattefinansierede opgaver for at få højere kvalitet og
lavere priser. Desuden kan vi frigøre penge, når offentlige institutioner lærer af hinanden,
og når de samarbejder om fælles løsninger.
Ledelseskommission
Den offentlige sektor skal levere gode og effektive løsninger til borgerne og virksomheder.
Det kræver, at vi frisætter den dynamik og faglighed, der er hos de dygtige offentlige
medarbejdere. Det forudsætter god ledelse, åbenhed overfor nytænkning, fælles værdier
og forståelse for organisationers værdier og kultur. Det kræver offentlige ledere, der
58 — Regeringsgrundlag
som fyrtårne kan motivere, sætte klar retning og forløse det store potentiale i medarbejderne.
Det kræver større fokus på rekruttering af dygtige ledere samt på udvikling af
god ledelse i den offentlige sektor.
Regeringen vil derfor nedsætte en ledelseskommission, som skal understøtte god
ledelse i hele den offentlige sektor. Skabe fundament for, at god ledelsespraksis og erfaringer
vandrer. At rekruttering og udvikling af offentlige ledere sker mere systematisk.
Og at der bliver en større udveksling af ledere mellem den offentlige og private
sektor.
Program for fornyelse af den offentlige sektor
Regeringen vil ved årsskiftet 2017-2018 præsentere et program for fornyelse af den
offentlige sektor. Det vil sætte rammen for vores arbejde med at udvikle og effektivisere
den offentlige sektor, så vi får den bedst mulige velfærd for pengene. Vi vil blandt andet
styrke borgernes frie valg, konkurrenceudsætte flere offentlige opgaver, forstærke fokus
på resultater, forbedre den organisatoriske forankring af systematiske benchmarking og
give de offentligt ansatte større frihed i opgaveløsningen.
Frit valg
Regeringen vil styrke danskernes frie valg. Den enkelte skal have flere muligheder for
at vælge mellem leverandører, når man modtager en offentlig ydelse. Vi vil blandt andet
give de ældre flere muligheder for selv at vælge, hvem der skal levere hjemmesygepleje,
madservice, plejehjemsplads mv.
Øget konkurrenceudsættelse
Regeringen vil konkurrenceudsætte flere offentlige opgaver i stat, kommuner og regioner.
Det er ikke afgørende, om private eller offentligt ansatte leverer en ydelse, når
fælleskabet træder til med hjælp. Det er derimod afgørende, at danskerne får den bedst
mulige service for deres penge. Vores arbejdsprogram for fornyelse af den offentlige
sektor vil indeholde en plan for, hvordan flere opgaver kan sendes i udbud ved brug af
obligatoriske måltal.
Fokus på resultater
Den offentlige sektor er til for at hjælpe borgerne. Den skal måles på sine resultater i
form af de ydelser og services, som det offentlige stiller til rådighed. F.eks. om ydelserne
har den ønskede kvalitet og effekt. Der skal sættes få og styringsrelevante mål for kerneopgaverne
og følges op på, om målene nås. Samtidig skal de offentlige institutioner
og ansatte have større frihed i hverdagen og følge færre proceskrav.
Digitalisering
Regeringen vil fortsætte det fællesoffentlige digitale samarbejde om en brugervenlig,
sammenhængende og effektiv offentlig sektor, der fokuserer på borgernes og virksomhedernes
behov.
Regeringsgrundlag — 59
Regeringen vil herudover lancere en ny strategi for mere professionel it-styring i staten.
Det skal understøtte en bedre anvendelse af ressourcerne, og at der foretages de nødvendige
investeringer for at vedligeholde og fremtidssikre den digitale infrastruktur.
Endvidere vil regeringen styrke it-sikkerheden, og vi vil foreslå mere tidssvarende digitaliseringsklar
lovgivning.
Privatisering af statslige selskaber
Staten skal ikke eje selskaber, som er i direkte konkurrence med privatejede virksomheder.
Derfor er det regeringens mål, at staten som udgangspunkt skal afhænde sådanne
selskaber. Regeringen ønsker at privatisere TV2, efter den nuværende mediepolitiske
aftale for 2015-2018 udløber. Regeringen vil endvidere igangsætte en analyse af yderligere
privatiseringer.
Fair og lige konkurrence mellem offentlige og private aktører
Den offentlige sektor skal ikke bevæge sig ind på private markeder og udføre opgaver,
der ligger langt udover det offentliges kerneområde. Regeringen vil tage initiativ til
og sikre, at offentlige aktører ikke gennemfører erhvervsaktiviteter, der bør udføres af
private. Desuden skal der være fair og lige konkurrence, så offentlige aktører ikke stilles
bedre end deres private konkurrenter.
Regeringen vil igangsætte en analyse, som skal føre til klarere regler for kommuners
kommercielle virksomhed, herunder for prisfastsættelsen. Vi vil sikre klare og fair regler
for kommuner og regioners afgivelse af kontrolbud. Endvidere vil vi belyse muligheden
for at indføre én samlet klagemyndighed for offentlig erhvervsvirksomhed.
Udfordringsret
Regeringen vil give bedre mulighed for at udfordre de mange statslige og lokale regler,
som regulerer arbejdet i den offentlige sektor. Den indsats skal forankres hos ledelse,
medarbejdere og private leverandører, som vi vil give mulighed for at udfordre de
gældende procesregler mv. Vi vil genindføre og udvide udfordringsretten, der gjaldt i
2009-2015, ved at åbne op for forslag, som kræver lovændring. Regeringen vil invitere KL
og Danske Regioner til et samarbejde om den nye udvidede udfordringsret.
Frikommuner
Regeringen vil give frikommunerne udstrakt frihed til at afprøve nye og mere effektive metoder.
Frikommuneforsøget skal medvirke til at skabe en ubureaukratisk og effektiv offentlig
sektor. Regeringen vil tage initiativ til at etablere flere frikommuneforsøg fra 2018 og frem.
Selvejende organisationer
Selvejende organisationer er med til at skabe mangfoldighed og bedre forudsætninger
for frit valg. Regeringen vil løbende overveje, hvordan de organisatoriske rammer for
den offentlige sektor kan videreudvikles. Det skal understøtte effektiv drift, variation i
tilbuddene og de bedst mulige resultater for borgerne.
60 — Regeringsgrundlag
Kommunalt moderniserings- og effektiviseringsprogram
Der er sammen med KL igangsat et fælles flerårigt moderniserings- og effektiviseringsprogram.
Det skal forbedre kommunernes muligheder for at løse opgaverne effektivt
gennem en bred vifte af initiativer. Blandt andet ved at fjerne unødigt bureaukrati og
registreringer. Det fælles program skal frigøre 1 mia. kr. om året, hvoraf 0,5 mia. kr. kan
prioriteres bredt inden for den offentlige sektor.
Klar, enkel og overskuelig lovgivning
Forudsætningen for borgeres og virksomheders retssikkerhed er blandt andet en klar,
enkel og overskuelig lovgivning, der er nem at forstå og administrere. Med afsæt i erfaringerne
fra miljø- og naturområdet lægger regeringen op til at nedbringe og forenkle
regelmængden. Landets love skal være brugervenlige og understøtte vores retssamfund.
Regeringen er åben over for på udvalgte områder at øge brugen af solnedgangsklausuler
i lovgivningen.
Ét system med fokus på familiernes behov
Når familier skilles, skal de ikke mødes af myndigheder, der holder dem fast i en konflikt,
og skaber mere usikkerhed end den, som skilsmissen har skabt. De skal møde et
smidigt system, der giver dem den hjælp, de har behov for. Det vil især komme børnene
til gavn. Regeringen vil derfor samle hjælpen til brudte familier i ét system, som skal
placeres med passende geografisk spredning.
Råd og nævn
Regeringen opretter ved sin tiltrædelse nogle råd og vil overveje, om der er grundlag for at
nedlægge andre råd og nævn eller sammenlægge nogle af de eksisterende institutioner.
Ansvar for it-sikkerhed
Den ansvarlige myndighed for et it-projekt eller et it-system har også ansvaret for
it-sikkerheden, når it-opgaver udliciteres, og når persondata videregives til underleverandører,
it-driftsleverandører mv.
Regeringsgrundlag — 61
– Kapitel 18
ET SUNDT LIV OG
EN VÆRDIG ALDERDOM
Vi skal have et sundhedsvæsen i verdensklasse.
Vi har gennem generationer udviklet et trygt samfund, hvor vi passer på vores børn,
drager omsorg for vores ældre og tager os af hinanden, hvis vi bliver ramt af en ulykke
eller bliver syge, uanset social baggrund eller familiemæssig situation.
Regeringens udgangspunkt er, at et godt sundhedsvæsen og en værdig ældrepleje hører
til grundstenene i vores velfærdssamfund. Det skal vi værne om og udvikle.
Der er allerede taget de første skridt. Vi har med finansloven for 2016 prioriteret et markant
løft af sundhedsområdet med fokus på ældre. Med finansloven for 2017 er der afsat
yderligere midler til området, samtidig med at vi begge år har styrket indsatsen for en
værdig ældrepleje. Men vi er ikke i mål, og regeringen vil fortsat prioritere at forbedre
vores kernevelfærd.
I fremtiden bliver der bliver flere ældre og borgere med kroniske sygdomme i Danmark. Det
øger behovet for styrket sammenhæng mellem kommuner, almen praksis og de specialiserede
sygehuse, og for at mere af behandlingen og opfølgningen foregår i det nære sundhedsvæsen.
Det ser et udvalg med deltagelse af regeringen, Danske Regioner og KL nærmere på.
Sundhedsvæsenet skal endvidere være omkostningseffektivt og af høj kvalitet.
Sundhedssektoren skal udvise åbenhed overfor brug af private løsninger. Der er allerede
etableret gode offentlig-private samarbejder, som bidrager til gode og effektive sundhedstilbud.
Mange private aktører bidrager også til forskning og udvikling både i privat
regi og i samarbejde med de offentlige sygehuse. Muligheden for at anvende private
tilbud er endvidere en central del i de nye og forbedrede udrednings- og behandlingsrettigheder.
Regeringen vil som led i sin fornyelse af den offentlige sektor konkurrenceudsætte
flere offentlige opgaver, herunder opgaver i regionerne.
Regelforenkling skal bidrage til, at medarbejderne får mere tid og fokus på at løse kerneopgaver.
Regeringen vil invitere Danske Regioner til et samarbejde om en udvidelse
af udfordringsretten.
62 — Regeringsgrundlag
Vi vil ikke gennemføre ny brugerbetaling på sundhedsområdet i denne valgperiode. Det
gælder også i forhold til den praktiserende læge.
Ret til hurtig udredning og behandling
Patienter, der bliver henvist til undersøgelser på sygehusene, skal hurtigt til. De skal
have svar på, hvad de fejler, og de skal i behandling for deres sygdom.
Der er indført en reel ret til hurtig udredning, der giver patienter ret til at blive undersøgt
på et privathospital, hvis det offentlige ikke har kapacitet til at udrede dem indenfor
30 dage. Der er givet ret til udvidet frit sygehusvalg overalt i landet, hvis ventetiden
på en behandling overstiger 30 dage. Patienterne kan blive behandlet på et privathospital
på det offentliges regning, hvis det offentlige ikke overholder fristen.
Regeringen vil undersøge mulighederne for at forkorte behandlingsgarantien for narkomaner.
Kræftplan IV – en historisk satsning til indsatsen mod kræft
Vores behandlingsmuligheder for kræft er markant forbedret, og flere overlever kræft,
men Danmark ligger stadig bag vores nabolande. Det er ikke godt nok.
Med Kræftplan IV styrkes sammenhængen og overblikket for patienterne. Forebyggelsesindsatsen
øges, og der bliver bedre behandling og opfølgning for personer med en
kræftdiagnose. Aftalen ser også fremad og øger kapaciteten, så vi er rustet til fremtidens
udfordringer. Med aftalen er der samlet set afsat 2,2 mia. kr. til kræftområdet. Det er en
historisk stor indsats.
Gode rammer for alvorligt syge børn
Livstruende syge børn og deres familier er i en meget svær situation. Det handler både
om tiden, mens sygdommen præger familielivet, og om den sidste tid i den terminale
fase. Regeringen ønsker, at barn og familien skal have gode rammer i denne svære tid. Et
børnehospice kan tilbyde den støtte, som det enkelte syge barn og barnets familie har
behov for.
En mere fleksibel vej til speciallæge
Den nuværende femårsfrist blev indført for at understøtte uddannelse af speciallæger
i hele landet. Fristen betyder imidlertid, at nogle læger ikke får taget en speciallægeuddannelse,
og den sætter en begrænsning på unge lægers mulighed for at skifte speciale
eller afprøve flere specialemuligheder. Regeringen foreslår derfor at udvide fristen fra
fem år til seks år.
Livskvalitet og selvbestemmelse på plejehjem
Danskerne lever længere og har generelt et mindre plejebehov end tidligere. Langt
hovedparten af de ældre, der i dag bliver visiteret til en plads på et plejehjem, er imid-
Regeringsgrundlag — 63
lertid stærkt fysisk eller psykisk svækkede. De er dybt afhængige af den hjælp, de får på
plejehjemmet.
Regeringen vil føre en ældrepolitik med afsæt i Ældrekommissionens fem grundlæggende
værdier om indflydelse på eget liv, respekt for forskellighed, medmenneskeligheden
i fokus, gode oplevelser hver dag og en værdig afslutning på livet.
Flere valgmuligheder i ældreplejen
Regeringen ønsker, at ældre borgere skal have mulighed for at kunne klare sig selv så
længe som muligt. De skal leve et aktivt liv sammen med andre mennesker. Det er vigtigt
for regeringen, at ældre ikke oplever at miste værdighed i deres alderdom.
Ældre skal have indflydelse på eget liv. Der skal være fokus på livskvalitet og selvbestemmelse.
Ældre skal opleve, at deres ønsker og valg har vægt og tages alvorligt. Regeringen
vil arbejde for at forbedre de ældres muligheder for frit valg og igangsætte et
analysearbejde med henblik på at afdække eventuelle barrierer, herunder retlige eller i
form af praksis, for ældres mulighed for at kunne vælge selv.
Demenshandlingsplan og indsats for ældre medicinske patienter
Indsatsen på demensområdet er god, men det kan gøres bedre. Det er baggrunden for
den nationale handlingsplan for demens, og for at vi har afsat midler i satspuljen. Målet
er, at mennesker med demens kan leve et trygt og værdigt liv. Behandlingen og plejen
skal tage afsæt i den enkelte, og der skal mere støtte til de pårørende.
Indsatsen for den ældre medicinske patient er blevet forbedret, hvilket blandt andet
skal bidrage til at øge kvalitet og sammenhæng på tværs af kommuner, almen praksis
og sygehuse, og forebygge, at ældre medicinske patienter kan opleve at ligge på gangene,
hvis de indlægges på sygehusene.
64 — Regeringsgrundlag
– Kapitel 19
TRYGHED FOR SOCIALT
UDSATTE OG MENNESKER
MED HANDICAP
I Danmark er der mennesker, som er meget langt fra at kunne deltage på arbejdsmarkedet.
De skal have bedre muligheder for at bidrage med de ressourcer, de har.
Vi stiller krav til dem, som kan. Det giver mulighed for at målrette den sociale indsats
og tage ekstra hånd om de personer, som har de største behov. Personer, som ikke kan
arbejde, uanset hvor meget de gerne vil, skal have ordentlige vilkår.
Der er en stor del af den socialpolitiske indsats, som vi endnu ikke ved, om har en reel
effekt. Det skal vi gøre bedre. Det er afgørende at fokusere på tiltag, der gør en reel forskel.
Vi skal vide, hvad der virker.
Vi skal sikre, at alle bliver en del af fællesskabet. Ingen må stå udenfor. Vi skal give den
enkelte det bedste afsæt for at nå længst muligt med de ressourcer, som den enkelte har
til rådighed. Regeringen vil forfølge 10 mål for social mobilitet. Det er blandt andet mål
for en øget arbejdsmarkedstilknytning for mennesker med handicap og psykisk sårbare
samt mål om færre hjemløse. Det er mål, som vi hvert år følger op på i en Socialpolitisk
Redegørelse.
Der skal være større gennemsigtighed og bedre sammenhæng mellem ydelse, pris og
kvalitet på det specialiserede socialområde, og tilbageværende barrierer for personers frie
valg skal afdækkes, ligesom det skal være enklere at navigere mellem de forskellige tilbud.
Mennesker med handicap
Flere mennesker med handicap skal i uddannelse eller beskæftigelse, og samtidig skal
der være gode rammer for de borgere, som ikke kan arbejde.
Regeringen vil som opfølgning på aftalen om udmøntning af satspuljen for 2017 igangsætte
initiativer, der bidrager til at fremme integration og fastholdelse på arbejdsmarkedet
for mennesker med handicap.
Den enkelte skal tilbydes en sammenhængende og helhedsorienteret indsats, der fremmer
muligheden for at udvikle og udnytte egne potentialer i det omfang, det er muligt
Regeringsgrundlag — 65
for den enkelte. Blandt andet derfor har vi indgået en aftale om revisionen af voksenbestemmelserne
i serviceloven.
Handlingsplan for færre hjemløse
Det er et trist faktum, at der i et rigt velfærdssamfund som det danske er mennesker, der
mister fodfæstet og ikke kan finde hjem igen. At være hjemløs handler ofte ikke blot om
at mangle en bolig, men falder ofte sammen med en lang række andre sociale problemstillinger.
Misbrug, psykisk sygdom, dårlig økonomi, kriminalitet, manglende socialt
netværk, rodløshed og ringe arbejdsmarkedstilknytning er faktorer, der ofte hænger
sammen med hjemløshed. Regeringen vil fremlægge et forslag til en handlingsplan for
bekæmpelse af hjemløshed, der bygger videre på erfaringerne fra Hjemløsestrategien.
Billigere boliger
Regeringen har blandt andet med topartsaftalen om integration taget initiativ til at
tilvejebringe flere små billige boliger. Kommunerne vil også kunne anvende disse boliger
til socialt udsatte borgere. Men der er fortsat behov for billiggørelse af de almene
boliger. Regeringen vil derfor i forbindelse med Aftale om kommunernes økonomi for
2018 lægge op til at drøfte konkrete initiativer til at understøtte tilvejebringelse af små
billige boliger, herunder gennem stærkere incitamenter for kommunerne.
Socialt frikort
Der er personer, som i udgangspunktet kan have vanskeligt ved at tage del i det ordinære
arbejdsmarked. Personer, der kan have svært ved at honorere de krav, som arbejdsmarkedet
stiller i forhold til stabilt fremmøde og produktivitet. Derfor skal det
være muligt for virksomheder og udsatte borgere at indgå aftale om småjob i det lokale
erhvervsliv uden større forpligtelser. Arbejdsopgaverne skal kunne udføres fleksibelt og
ubureaukratisk, når den udsatte borger har overskuddet.
Regeringen vil fremsætte et forslag om at indføre et socialt frikort, der øger den skattefrie
indtægt for de mest socialt udsatte, herunder hjemløse.
Sociale investeringer til gavn for udsatte voksne
Viden skal drive udviklingen på det sociale område, så flere udsatte borgere modtager
en social indsats, som reelt hjælper dem videre til en mere selvstændig tilværelse. Der
er de seneste år taget vigtige skridt mod en mere virksom socialpolitik med blandt
andet etableringen af et udviklings- og investeringsprogram på voksenområdet. De skal
være med til systematisk at udvikle og udbrede sociale indsatser, der virker. Regeringen
vil i samarbejde med kommuner, civilsamfundet, virksomheder og andre med særlig
viden på området arbejde for et fortsat stærkt fokus på at indsamle viden, udvikle og
udbrede virksomme løsninger.
Den frivillige indsats
Det skal fortsat være den offentlige sektor, som har ansvaret for at iværksætte indsat-
66 — Regeringsgrundlag
ser for og med socialt udsatte. Men den frivillige indsats er et vigtigt supplement, som
udgør et stort medmenneskeligt bidrag.
Det har det frivillige Danmark allerede bevist flere gange. De frivillige organisationer
kan noget, som den offentlige sektor ikke kan. Demokrati, normer, fællesskab. Det læres
ikke ved at læse et stykke papir. Det læres gennem samvær med andre.
Vi har allerede taget initiativ til at styrke muligheden for at kunne levere en frivillig
indsats i Danmark og vi vil også fremadrettet arbejde for, at der er de bedst mulige rammer
for, at private organisationer og frivillige kan tage et medansvar.
Regeringsgrundlag — 67
– Kapitel 20
BØRN, FOLKESKOLE OG
UNGDOMSUDDANNELSER
Alle børn skal komme godt fra start i livet, have en tryg dagligdag og udvikle sig gennem
leg og læring. Det er en vigtig opgave for vores dagtilbud.
Det danske undervisningssystem skal på alle niveauer tilbyde undervisning af høj
kvalitet og faglighed. Folkeskolen skal udfordre alle elever, så de bliver så dygtige, de
kan. Ungdomsuddannelserne skal skabe almendannede, fagligt stærke, selvstændige
og ansvarlige unge. Erhvervsuddannelserne skal være attraktive, så flere tager en
erhvervsuddannelse efter grundskolen, og vi får mange dygtige faglærte. De gymnasiale
uddannelser skal først og fremmest være studieforberedende uddannelser beregnet for
unge, der har et ønske om at læse videre på erhvervsakademi-, professionsbachelor- og
universitetsuddannelser.
Kvalitet i dagtilbud
Regeringen ønsker at øge børnenes trivsel, udvikling og læring i dagtilbud. Mange færdigheder
og kompetencer grundlægges i de tidlige år. De reviderede pædagogiske læreplaner
udgør et vigtigt fundament for dagtilbuddene i Danmark, og de skal være med
til at højne kvaliteten i dagtilbuddene. Der er behov for at styrke dagtilbuddene og give
børnefamilierne mere frihed til at vælge fleksible dagtilbud og alternative pasningsformer.
Samtidig skal vi styrke overgangen fra dagtilbud til skole, så alle børn har det
bedste mulige udgangspunkt for skolestart. Regeringen vil i 2017 fremlægge et samlet
udspil om bedre kvalitet i dagtilbud.
Folkeskolen
Regeringen vil understøtte den fortsatte gennemførelse af folkeskolereformen, så folkeskolen
får de bedste betingelser for at virkeliggøre reformens intentioner. Reformen
skal styrke elevernes faglige færdigheder - blandt andet ved flere timer i dansk, matematik
og natur/teknologi.
Det er afgørende, at der fortsat sikres ro om folkeskolen, så den forandring, som skolen
er i gang med, understøttes bedst muligt. Regeringen vil løbende vurdere, om der er behov
for enkelte justeringer som opfølgning på erfaringerne med reformen. Regeringen
ønsker blandt andet en øget inddragelse af skolebestyrelsen i fastlæggelse af elevernes
68 — Regeringsgrundlag
skemaer og en udvidet adgang til inddragelse af eksterne undervisere fra f.eks. virksomheder
og organisationer.
Regeringen er indstillet på at udnytte de frihedsgrader, der er indeholdt i folkeskoleloven.
En god skoleledelse og skolekultur er en vigtig forudsætning for, at folkeskolen kan løfte
sine opgaver med at give børnene faglige kvalifikationer og almen dannelse. Der skal
være respekt om folkeskolen og dens medarbejdere. Det er forældrenes ansvar, at deres
børn møder udhvilede og velforberedte i skole og har en forståelse for, at de skal modtage
undervisning og opføre sig ordentligt.
Regeringen vil styrke skolernes indsats for de fagligt svageste elever. Der skal oprettes
en pulje med midler til skoler, der kan vise, at de er blevet bedre til at løfte de fagligt
svageste elever.
De frie grundskoler
De frie grundskoler er et alternativ til folkeskolen og udgør en vigtig del af det danske
skolesystem. De er med til at skabe et mangfoldigt uddannelsessystem, hvor forældre
kan vælge et skoletilbud med f.eks. et særligt pædagogisk eller værdimæssigt fokus,
samtidig med at undervisningen skal stå mål med, hvad der almindeligvis kræves i
folkeskolen. Tilskuddet til de frie grundskoler er hævet på både finansloven for 2016 og
efterfølgende finansloven for 2017. Regeringen ønsker at hæve tilskuddet yderligere.
Regeringen vil derudover ved en målrettet forhøjelse af koblingsprocenten forbedre de
frie grundskolers ressourcer til elever med særlige behov.
Ungdomsuddannelserne
De nye reformer af erhvervsuddannelserne og af de gymnasiale uddannelser skal føres
ud i livet på den bedst mulige måde.
Regeringen vil arbejde for, at erhvervsuddannelserne er attraktive, og at flere unge gennemfører
en erhvervsuddannelse med en praktikplads i en virksomhed. V-regeringen
og arbejdsmarkedets parter indgik i august 2016 en trepartsaftale, hvor arbejdsgiverne
blandt andet forpligter sig til at oprette mindst 8.000-10.000 ekstra praktikpladser, så
det bliver mere attraktivt for unge at tage en erhvervsuddannelse.
Målsætningen er, at mindst 25 pct. af de unge i 2020 skal vælge en erhvervsuddannelse
direkte efter grundskolen, og at andelen skal op på 30 pct. i 2025.
Regeringen vil styrke de gymnasiale uddannelser gennem den reform, som et bredt
flertal af Folketingets partier har aftalt. Der skal blandt andet oprettes en mere målrettet
indgang til uddannelserne, ske et løft af naturvidenskab og matematik, være
mere fokuserede studieretninger og skabes et moderne hf med en klar profil. Reformen
Regeringsgrundlag — 69
træder i kraft fra skoleåret 2017/18. Til understøttelse af reformen er der afsat midler til
et ekstraordinært kompetenceløft af lærere og til ledelsesudvikling.
Ungdomsuddannelserne skal både danne og uddanne unge til et liv som selvstændige
borgere i et liberalt demokrati.
Regeringen vil komme med forslag til bedre veje til en ungdomsuddannelse for de unge,
som ikke er i stand til at gå den direkte vej fra grundskolen til en ungdomsuddannelse,
herunder sikre en mere entydig placering af ansvaret for at koordinere indsatsen og
understøtte de unge.
70 — Regeringsgrundlag
– Kapitel 21
VIDEREGÅENDE
UDDANNELSER
MED FREMTID
Gode uddannelser med kvalitet, udsyn og perspektiv giver hver enkelt større frihed og
bedre muligheder for at skabe et godt liv. Gode uddannelser og stærke forskningsmiljø-
er er afgørende for vækst og udvikling i hele samfundet.
Unge skal have en uddannelse, som udfordrer dem, og som hjælper dem til at finde et
godt job. Vores klogeste hoveder skal rustes til at spille lige op med de fremmeste hjerner
fra andre lande. Det er nødvendigt, hvis vi fortsat vil være blandt de mest velstående
lande i en verden i konstant forandring, hvor teknologiske fremskridt løbende ændrer
vores hverdag og vores arbejde.
Universiteterne er samfundsbærende institutioner, der både værner om den frie og
kritiske tanke og står for at udvikle den. Uanset hvilke andre opgaver, de skal løse, er det
grundlæggende funktioner. De offentlige investeringer i de videregående uddannelser
skal anvendes bedst muligt til gavn for samfundet.
Pejlemærker for de videregående uddannelser
Det er centralt, at vi kan tilbyde vores unge relevante uddannelser af høj faglig kvalitet,
og at uddannelserne matcher virksomhedernes behov.
Der har i mange år været stort fokus på, at flere skulle tage en videregående uddannelse.
Det er lykkedes. Men samtidig har der ikke været tilstrækkelig opmærksomhed på
kvalitet og relevans af uddannelserne. Det gør vi nu op med.
Regeringen ønsker nye målsætninger for de videregående uddannelser, som skal være af
høj kvalitet og fremme vækst og beskæftigelse. Konkret sigter regeringen blandt andet
på, at mindst 60 pct. af de beskæftigede nyuddannede skal finde job i den private sektor.
De nyuddannede skal hurtigt i job, og de skal have flere aktive år på arbejdsmarkedet. Vi
ser gerne, at mindst 50 pct. af de 30-årige har afsluttet en videregående uddannelse, og
at flest muligt færdiggør deres uddannelse på normeret tid.
I dag er ledigheden for nyuddannede for høj. Regeringen ønsker, at beskæftigelsen for
nyuddannede skal være mindst på niveau med gennemsnittet for den erhvervsaktive
Regeringsgrundlag — 71
befolkning, når der tages hensyn til konjunkturudviklingen. Det er institutionernes og
den enkeltes ansvar, at de mange midler, som samfundet anvender til videregående uddannelser,
omsættes til værdi. Uddannelserne skal tilrettelægges på en måde, der giver
et højt læringsudbytte, og så de studerende studerer mindst 37 timer om ugen.
Udbuddet af videregående uddannelser skal være bredt både fagligt og geografisk.
Professionshøjskolerne og erhvervsakademierne skal dække behovet for udbud af
uddannelser regionalt og sikre en regional uddannelsesdækning. Der er samtidig et
universitet i alle regioner. Regeringen ønsker at styrke det regionale uddannelsesudbud
yderligere og vil i forbindelse med et nyt bevillingssystem blandt andet se på, hvordan
systemet kan understøtte et bredt udbud af uddannelser i hele Danmark, herunder de
mindre udbud, som ofte kan have højere omkostninger. Dimensioneringsmodellen skal
evalueres i 2017. Regeringen vil i den forbindelse se på, hvordan modellen kan tage højde
for det regionale arbejdsmarked.  
Regeringen sigter konkret efter at øge andelen af 30-årige med en videregående uddannelse
for at fremme en god forsyning af veluddannet arbejdskraft i alle dele af landet.
Kompetencepulje og omlægning af SU
Det danske SU-system er i international sammenhæng meget generøst. Det er derfor
muligt at tilpasse SU’en til niveauet i andre lande og samtidig fastholde, at alle har gode
muligheder for at uddanne sig. SU-systemets robusthed er presset af blandt andet en
stigende tilstrømning af udenlandske studerende. Regeringen vil med afsæt i udspillet
Et stærkere Danmark – Et mere robust SU-system fremlægge et udspil til en omlægning
af SU’en. Hele det direkte provenu i 2019-2025 foreslås placeret i en kompetencepulje.
Puljen skal anvendes til at styrke danskernes kompetencer og ruste arbejdsstyrken til
fremtidens arbejdsmarked.
Bestyrelserne skal spille en stærkere rolle
Universiteterne spiller en vigtig rolle i samfundet. Et højt uddannelsesniveau, forskning
af høj kvalitet, kritisk tænkning og effektiv spredning af ny viden er helt centralt
for et samfund med vækst og velstand.
Universiteternes samfundsmæssige rolle og ansvar skal tydeliggøres i lovgivningen, og
procedurerne for udpegning af bestyrelserne skal afspejle den store samfundsmæssige betydning.
Universiteterne skal fortsat være politisk uafhængige og have en meget høj grad af
autonomi, herunder ubetinget forskningsfrihed. Med klare rammer for ledelsen af universiteterne
er der rum for øget frihed og dermed mulighed for afbureaukratisering i sektoren.
Det samme gør sig gældende for de øvrige videregående uddannelsesinstitutioner. For
professions- og erhvervsrettede uddannelsesinstitutioner er det vigtigt at fastholde
den tætte regionale forankring af hensyn til uddannelsernes kvalitet og relevans for det
regionale arbejdsmarked.
72 — Regeringsgrundlag
Bedre universitetsuddannelser
Regeringen vil nedsætte et udvalg, som skal opstille konkrete modeller for bedre universitetsuddannelser.
Udvalget skal blandt andet se på uddannelsernes længde, indhold
og opbygning. Målet er at styrke kvaliteten i uddannelserne og forbedre sammenhæng
og fleksibilitet mellem uddannelserne og arbejdsmarkedet. Udvalget skal også belyse
potentialet for mere praksisnær undervisning og bedre muligheder for at koble
erhvervselementer ind i den enkeltes uddannelsesforløb. Udvalget skal blandt andet
komme med forslag til, hvordan flere kan uddannes til beskæftigelse i den private
sektor, hvordan flere kan starte deres karriere på arbejdsmarkedet tidligere, og hvordan
kvaliteten styrkes. Udvalget skal endvidere undersøge muligheden for en erhvervskandidatuddannelse,
hvor de unge kan studere på deltid sideløbende med beskæftigelse.
Nyt bevillingssystem skal fremme kvalitet og relevans i de videregående
uddannelser
Regeringen vil gennemføre en reform af bevillingssystemet for de videregående uddannelser.
Det nye bevillingssystem skal i højere grad understøtte kvalitet og øge overgangen
til beskæftigelse i hele landet. Det skal samtidig være enkelt og gennemsigtigt.
Regeringen er åben overfor private universiteter og andre videregående uddannelsesinstitutioner,
herunder på læreruddannelsesområdet.
Regeringsgrundlag — 73
– Kapitel 22
EN BÆREDYGTIG
GRØN OMSTILLING
Vi skal videreføre en ambitiøs og bæredygtig grøn omstilling.
Danmark er et foregangsland indenfor grøn omstilling og energieffektivitet. Den position
skal vi fastholde, da den også har stor betydning for grøn eksport og danske arbejdspladser.
Vores førerposition er skabt over årtier, hvor Danmark har haft et højt ambitionsniveau.
Dette skal vi også fastholde, for det skylder vi de kommende generationer.
Derfor skal vi forsætte en ambitiøs grøn omstilling på en bæredygtig og effektiv måde, hvor
hensynet til danske arbejdspladser og konkurrenceevne går hånd i hånd med hensynet til
miljø og klima. Det danske eksempel er kun værd at følge for andre lande, hvis omstilling er
omkostningseffektiv og understøtter vækst, konkurrenceevne og beskæftigelse.
Klimaindsatsen skal skabe job og ikke koste job. Regeringen ønsker mest muligt klima
for pengene.
Regeringen går forrest i den grønne omstilling, og derfor bør livscyklusperspektiver i
højere grad indgå i beslutningsgrundlaget for offentlige investeringer og anskaffelser,
således at der vurderes ud fra udgiftsniveauet samlet, fremfor anskaffelsespris alene.
Mod nye ambitiøse mål
Med Klimaaftalen fra Paris (december 2015), blev hele verdens ledere enige om, at temperaturstigningerne
skal holdes godt under 2 grader og helst ikke over 1,5 grader.
Danmark skal nationalt arbejde for at bidrage til indfrielse af denne ambitiøse målsætning,
men Danmarks andel af de samlede emissionsudledninger taget i betragtning,
er det af største betydning at søge indflydelse internationalt. Derfor har regeringens
klimapolitik et nationalt såvel som et internationalt fokus.
Nationalt fokus
En målsætning om 40 pct. drivhusgasreduktion i 2020 i forhold til 1990 har i en årrække
været med til at fremme klimaindsatsen og omstillingen af energisystemet. Senest har
et bredt flertal af partier besluttet at afvikle PSO’en og i stedet finansiere udgifter til
74 — Regeringsgrundlag
vedvarende energi over finansloven. Denne omlægning vil reducere prisen på el og øge
el-forbruget. Det vil på kort sigt kunne øge drivhusgasudledningerne fra dansk grund,
men fremme omstillingen mod et samfund, der er baseret på grøn strøm, og bidrager
samtidig til reduktion af de globale drivhusgasudledninger.
Udledningen af drivhusgasser skal fortsat falde. Danmark er parat til at påtage sig et
ambitiøst 2030 mål for reduktion af udledninger udenfor kvotesystemet. Regeringen vil
udarbejde en omkostningseffektiv strategi for opfyldelse af Danmark reduktion i 2030 inden
udgangen af 2017. Regeringen vil blandt andet inddrage anbefalinger fra Klimarådet.
EU har en målsætning på 27 pct. vedvarende energi i 2030. Den målsætning har Danmark
allerede opfyldt. Danmark vil gå videre end det. Regeringen vil derfor arbejde for at Danmark
i år 2030 skal have mindst 50 pct. af sit energibehov dækket af vedvarende energi.
Regeringen vil evaluere målsætningen for indfasningen af vedvarende energi med passende
mellemrum (stock-taking). Evalueringerne vil blandt andet tage bestik af hastigheden
i markedsmodningen af vedvarende energi-teknologier og udviklingen i relativer
priser for forskellige former for energi. I forbindelse med evalueringerne skal der
tages stilling til, om vedvarende energi skal indfases hurtigere. Der kan dog også ske det
modsatte, hvis den forventede teknologi- og prisudvikling mod forventning udebliver.
Dette nye mål skal sikre, at Danmark bibeholder et højt tempo i vores grønne omstilling,
så vi når vores mål for 2050 på en så omkostningseffektiv måde som muligt. Regeringens
langsigtede mål for 2050 er et Danmark som lavemissions samfund, der er
uafhængig af fossile brændsler. Det danske langsigtede 2050-mål skal sikre, at Danmark
lever op til EU’s mål om 80-95 pct. reduktion af drivhusgasser i 2050.
Internationalt fokus
At sikre international progression i den grønne omstilling udgør et centralt fundament
for regeringens klimapolitik. Dette gøres via EU med fokus på fastlæggelse af ambitiøse
mål og politiker i fællesskab og en ambitiøs global, international klimaindsats, blandt
andet i regi af FN og i form af bilaterale samarbejder.
Danmark ønsker at bidrage aktivt til EU’s klimaindsats.
Regeringen vil arbejde for at gennemføre strukturelle reformer af det europæiske kvotehandelssystem
(ETS), der kan mindske mængden af kvoter, så der i fremtiden er mere ensartede
og klare prissignaler inden og uden for kvotesektoren til gavn for den grønne omstilling.
Regeringen vil i forbindelse med den klimapolitiske redegørelse i 2017 fremlægge en
klimaplan, der samler regeringens initiativer på klimaområdet.
En fremsynet energipolitik
En effektiv og billig energiforsyning er afgørende for at skabe gode betingelser for
Regeringsgrundlag — 75
vækst, beskæftigelse og konkurrenceevne. En ambitiøs og helhedsorienteret energipolitik
er den vigtigste forudsætning for at understøtte den grønne omstilling i
praksis.
Energiområdet har i mange år været en dansk styrkeposition. Dansk energipolitik skal
også fremover holde Danmark i den absolutte verdenselite. Danmark skal have det mest
integrerede, markedsbaserede og fleksible energisystem i Europa, der kan håndtere
stigende mængder vedvarende energi på en omkostningseffektiv måde. Samtidig skal vi
fastholde en af Europas højeste forsyningssikkerheder og laveste engrosmarkedspriser
for el. Der skal ske en integration af energisystemer på tværs af lande og sektorer (el,
varme, gas, transport og forsyning) og en effektiv udnyttelse af ressourcerne.
Ny energiaftale med mere havvind
Regeringen vil i efteråret 2017 komme med oplæg til en ny bred energiaftale efter 2020,
blandt andet på baggrund af Energikommissionens arbejde. En ny energiaftale har til
formål at sikre en forsat omstilling af energisektoren.
Danmark er globalt førende på vindområdet med virksomheder, der klarer sig i verdensklasse.
Danmark er i en unik position til fortsat at udbygge med havvind. Omkostningerne
til udbygning af havvind er faldet markant de seneste år. Det skal fortsætte,
herunder blandt andet understøttet med yderligere udbygning af testpladser for
land- og havvind i Danmark. Det er regeringens mål, at Danmark skal være det første
land i verden, hvor havvind kan klare sig på markedsvilkår. Med henblik på at sikre et
beslutningsgrundlag for en fortsat udbygning vil regeringen igangsætte en screening af
Nordsøen og Østersøen for mulige placeringer til yderligere havvind.
Elmarkedet skal videreudvikles og vores støttesystemer for vedvarende energi skal
harmoniseres. Som led i elektrificeringen af energisystemet vil regeringen fremme
varmepumper og udnytte overskudsvarme. Desuden vil regeringen analysere barrierer
for lagring af el.
Fremtidens fleksible energimarked kræver samtænkning af energiformer og fleksibilitet
på både udbuds- og efterspørgselssiden. Regeringen vil derfor udarbejde en handlingsplan
for smart energi, herunder med fokus på de muligheder som digitalisering
medfører.
Det danske energisystem har alle forudsætninger for at være det mest innovative,
effektive og fremsynede i verden. Det kræver, at den danske energiforskning kontinuerligt
er i den absolutte verdenselite. Regeringen vil derfor styrke den danske
energiforskning, og aktivt udnytte samarbejdet i Mission Innovation-initiativet, så
Danmark konstant ligger i top på udviklingen og kommercialiseringen af ny energiteknologi.
Derudover ønsker vi nationalt at styrke og videreudvikle EUDP-forskningsordningen.

76 — Regeringsgrundlag
Iblanding af avancerede biobrændsler
Regeringen vil gennemføre den politiske aftale om at indføre et iblandingskrav på 0,9
pct. avancerede biobrændstoffer i brændstof til landtransport.
Thoriumbaserede teknologier
Regeringen vil fjerne eventuelle barrierer for forskning i thoriumbaserede teknologier.
Regeringsgrundlag — 77
– Kapitel 23
EN RIG NATUR
OG ET RENT MILJØ
Danmark skal have et rigt og varieret plante- og dyreliv.
Regeringen er optaget af balancen mellem beskyttelse og benyttelse af naturen. Regeringen
ønsker at fremme danskernes mulighed for at kunne nyde en rig og mangfoldig natur.
Vi skal alle have glæde af naturen, og vi har alle et fælles ansvar for at passe på naturen.
Vi vil derfor prioritere indsatsen for at standse tilbagegangen i biodiversiteten og understøtte,
at mere af Danmarks vigtige natur plejes, så der skabes bedre vilkår for truede
dyre- og plantearter. Vi ønsker mere urørt skov og dyrerige naturparker i Danmark.
Regeringen lægger derfor vægt på at gennemføre Naturpakken, som blandt andet styrker
biodiversiteten, gennem udlægning af et større statsligt skovareal, så der samlet set
er mindst 25.000 ha statslig og privat urørt skov og biodiversitetsskov.
Vi skal også beskytte Danmarks havmiljø til gavn for både fisk og fiskere.
Grønne Danmarkskort
Kommunerne skal fremover i kommuneplanerne udpege Grønne Danmarkskort. Arbejdet
skal give større og bedre sammenhæng i naturområderne. Ministeriet bistår kommunerne
med at konkretisere de Grønne Danmarkskort.
Søborg Sø, som tidligere var Nordsjællands fjerde største sø, blev tørlagt i 1870’erne. Det
er regeringens ambition på frivillig basis at søge at genoprette søen. Naturgenopretningsprojektet
vil have flere positive natur-, miljø- og klimaeffekter: Dels rekreative og
naturmæssige værdier blandt andet som fugleområde og dels reduktion i udledningen
af drivhusgasser og udvaskningen af kvælstof.
Derudover vil regeringen genetablere Bornholms største moseområde – Ekkodalen. Det
vil understøtte vigtige og sårbare forekomster af en række plantearter samt udbygge
områdets store betydning for fugle. Området vil byde på storslåede naturoplevelser, da
området kan overskues oppe fra Almindingsskrænten, som rejser sig nord for moseområdet.
78 — Regeringsgrundlag
Ambitiøse naturmål
Regeringen vil i forlængelse af EU’s biodiversitetsstrategi formulere en række ambitioner
på naturområdet frem mod henholdsvis 2020 og 2030. Ambitionerne skal udgøre
pejlemærker for regeringens naturpolitik og indsatsen i kommuner og regioner. Det
kan fx være en særlig indsats for beskyttelse af ferske enge eller overdrev. De konkrete
mål vil blive formuleret på baggrund af et arbejde, der skal kortlægge behovet på naturområdet.

Naturkanon
Der eksisterer i dag en dansk naturkanon, som præsenterer 216 eksempler på unik
dansk natur - både den sjældne og den velkendte.
Regeringen ønsker at opdatere den danske natur-kanon og gøre en særlig indsats for, at
formidling og oplysning om vores rige danske natur når ud til alle, herunder særligt de
unge.
Miljøteknologisk eksport
Globalt er der brug for grøn teknologi til at løse miljøudfordringer omkring rent vand,
ren luft, affald og optimering af vores brug af materialer og ressourcer. Der i dag en stigende
global efterspørgsel efter miljøløsninger på disse områder.
Regeringen vil også i årene fremover prioritere midler til indsatsen i MUDP til bl.a.
demonstrationsanlæg, der kan fungere som strategiske udstillingsvinduer for mere
miljøvenlige løsninger.
Kemiindsats
Regeringen tager opgaven med at værne danskerne og miljøet mod kemiske stoffer, som
er skadelige, særdeles alvorligt. Regeringen vil udarbejde et oplæg, der sætter rammerne
for en ny kemiindsats. Udgangspunktet er, at forbrugerne skal udsættes mindre for
skadelig kemi. Regeringen vil også styrke informationsaktiviteterne på kemiområdet.
Regeringsgrundlag — 79
– Kapitel 24
KULTUR, FORENINGSLIV
OG MEDIER
Vi vil bygge videre på et Danmark med en rig kultur og et stærkt civilsamfund.
Vi er som danskere rundet af de kulturelle værdimønstre og de traditioner, som vi
opdrager vores børn efter og tror på. Kultur er en afgørende del af vores identitet som
nation og folk. Vi skal værne om og udvikle kulturen i dens mange facetter – med
udgangspunkt i vores nationale identitet, i et stærkt og levende civilsamfund og i åben
dialog med resten af verden.
I det frie og åbne møde med fremmede kulturer skal vi være bevidste om, at vor verden
udgår fra Danmark og det danske. Vi skal nære den kultur og kunst, som har skabt og
vedvarende skaber Danmark, så vi bevarer vores kulturelle forankring.
Regeringen ønsker et mangfoldigt kulturliv, som kommer til udtryk gennem idræt,
kulturarven, den skabende kunst, folkeoplysningen mv. Regeringen ønsker, at alle
danskere har mulighed for at møde netop den kunst og kultur, de har glæde af og kan
spejle sig i. 
Der skal være gode muligheder for, at danskerne aktivt kan deltage i kulturlivet – både
gennem kulturelle oplevelser og som udøvende.
Det danske kulturliv skal have frie og gode rammer, der fremmer kreativitet, mangfoldighed
og kvalitet. Der skal være et rigt og varieret kulturudbud til befolkningen i hele landet.
Det frie foreningsliv og idræt
Det frie foreningsliv, folkeoplysningen og højskolerne er et vigtigt grundlag for det danske
samfund og vores demokrati.
Foreningslivet skaber vigtige fællesskaber. Frivilligt engagement bidrager til den enkeltes
livskvalitet og styrker sammenhængskraften i det danske samfund. Vi danskere
mødes året rundt i de frivillige fællesskaber og knytter bånd til andre med en anden
social og kulturel baggrund. Et levende civilsamfund skaber samhørighed og tillid og er
med til at gøre os stærkere.
80 — Regeringsgrundlag
Det er den enkeltes ansvar at overholde dansk lovgivning. Men ved fælles hjælp kan vi
skabe en retskultur, hvor de lovlydige æres, og forbrydere straffes. Regeringen støtter
initiativer, herunder friluftsliv og foreninger, der er med til at skabe sammenhængskraft
i Danmark.
Der skal derfor være gode udviklingsmuligheder for det frivillige og folkelige foreningsarbejde.
Regeringen vil arbejde for, at der fortsat er en meget stor del af befolkningen, der dyrker
motion og idræt og er aktive i en forening – lige fra børn til seniorer. Regeringen deler
DIF’s og DGI’s målsætninger om, at i 2025 skal 50 pct. af danskerne være medlem af en
idrætsforening, og 75 pct. af befolkningen være idrætsaktive.
Regeringen vil ændre fordelingen af de udlodningsmidler, som hvert år tilføres fra overskuddet
fra Danske Lotteri Spil A/S og Det Danske Klasselotteri A/S. Regeringen ønsker
gennem den fremtidige fordeling af udlodningsmidlerne at styrke det frie foreningsliv.
Regeringen lægger vægt på, at idrætten fortsat bygger på etiske værdier og vil derfor gøre en
særlig indsats for at bekæmpe doping og matchfixing både i Danmark og internationalt.
Regeringen ønsker at tiltrække store internationale sportsbegivenheder til Danmark.
Skattefrihed for OL- og PL-præmiebonus
De danske medaljevindere ved de Olympiske og Paralympiske Lege får en bonus af
Team Danmark som anerkendelse for deres præstation. Regeringen vil fremsætte forslag
om at gøre OL- og PL-præmiebonus skattefri.
Hestevæddeløbssporten
Regeringen vil sikre gode vilkår for hestevæddeløbssporten i Danmark og vil derfor
liberalisere spil på hestevæddeløb. Hestevæddeløbssporten skal have mulighed for at
omstille sig og vil derfor i en overgangsperiode modtage støtte svarende til den nuvæ-
rende støtte.
Kultur
Regeringen ønsker en mangfoldighed i kulturpolitikken. En mangfoldighed, der sikrer
kultur i hele landet.
Regeringen ønsker at føre en aktiv kulturpolitik gennem prioriteringer og målretning
af de statslige kulturbevillinger. Målet er, at midlerne til kultur og kunst i videst muligt
omfang kommer danskerne til gode.
Danskerne skal have adgang til store kunst- og kulturoplevelser. Regeringen lægger
vægt på, at danskerne kan opleve kunst af høj kvalitet inden for alle kunstarter.
Regeringsgrundlag — 81
Den danske kulturarv rummer et væld af muligheder for oplevelser og indsigt – hvad
enten det sker på et museum, på et bibliotek eller på tur gennem det danske landskab.
Regeringen lægger vægt på at bevare, udvikle og formidle kulturarven både til gavn for
danskerne og udenlandske turister.
Medier
DR varetager opgaver, som er en kulturbærende del af det danske samfund. Men der er
behov for i højere grad at målrette DR’s produktion til mere grundlæggende public service
for at fokusere stærkere på produkter, der ikke udbydes af kommercielle udbydere
samt for at reducere antallet af kanaler.
Den nugældende mediepolitiske aftale udløber ved udgangen af 2018. Regeringen vil
fremlægge et konkret forslag til fokusering af DR og en nedsættelse af licensen.
Privatisering af TV2
Regeringen ønsker at privatisere TV2. Forberedelse af en privatisering af TV2 vil blive
påbegyndt i 2017, så privatiseringen kan ske, efter den nuværende mediepolitiske aftale
for 2015-2018 udløber. Regeringen vil sikre, at der fortsat er et bredt udbud af public
service-indhold efter en privatisering af TV2.
Hårdere kurs over for krænkende medier
Regeringen vil foreslå en markant hårdere kurs over for medier, der krænker privatlivets
fred eller bringer æreskrænkende beskyldninger mv.
82 — Regeringsgrundlag
– Kapitel 25
LIGESTILLING
Regeringen ønsker et samfund med frihed for den enkelte, og hvor alle behandles lige.
Et samfund, hvor det enkelte individ måles på sine evner og virkelyst til at udfolde sine
drømme – uanset køn, race, seksuel orientering mv.
Ligestilling mellem kvinder og mænd er grundlæggende for vores demokrati og en
forudsætning for den enkeltes frihed og muligheder. Det gælder i uddannelserne, på arbejdsmarkedet,
i den politiske debat og i vores samfund generelt. Lige muligheder for at
bruge sit talent og udvikle sine evner bidrager til vækst, velfærd og sammenhængskraft.
Vi er kommet langt med ligestillingen i Danmark, men der er fortsat udfordringer.
Ligesom der er risiko for, at den ligestilling, vi har opnået, kan rulles tilbage, hvis vi ikke
forsvarer den.
For at lykkes med at udvikle og fremme ligestillingen for både kvinder og mænd er det
centralt, at mange forskellige aktører gør en indsats. Regeringen vil derfor søge at indgå
alliancer på centrale ligestillingsområder for at skubbe på udviklingen, blandt andet i
forbindelse med det kønsopdelte uddannelsesvalg og fædres brug af orlov.
Hvis Danmark skal kunne klare sig i en globaliseret verden og fortsat skabe vækst gennem
viden og kompetencer på højt niveau, er det nødvendigt, at der uddannes dygtige
it-specialister og avancerede it-brugere til det fremtidige arbejdsmarked. I dag vælger
kun få kvinder it og programmering. Regeringen ønsker, at alle talenter kommer i spil,
og derfor vil vi igangsætte en indsats på tværs af virksomheder og uddannelsesinstitutioner,
som skal fremme pigers og kvinders interesse for it og programmering – blandt
andet gennem rollemodeller, praktik og aktiviteter.
De nuværende regler for udbetaling af børne- og ungeydelsen har været kritiseret ud fra
en ligestillingsmæssig betragtning. Regeringen vil undersøge, hvordan udbetalingsreglerne
for børne- og ungeydelsen kan ændres, så fædre og mødre i højere grad ligestilles.
Friheden til at vælge sin partner og til at leve åbent om sin seksuelle overbevisning og
kønsidentitet er grundlæggende i det danske samfund. Regeringen vil fortsætte arbej-
Regeringsgrundlag — 83
det med at fremme lige muligheder og frihed for den enkelte uafhængigt af seksualitet
og kønsidentitet.
Regeringen vil også arbejde for bekæmpelse af vold i nære relationer, menneskehandel
og af social kontrol i etniske minoritetsmiljøer. Vi vil ikke tolerere hadforbrydelser af
nogen art.
Normer for mænds og kvinders lige rettigheder og værdighed gælder alle borgere i Danmark
– uanset hvor længe, de har været her i landet.
84 — Regeringsgrundlag
– Kapitel 26
FOLKEKIRKEN
Vi skal værne om vores nationale identitet og egenart.
Vores værdier om demokrati, ligeværd og muligheder for den enkelte er grundlæggende
forudsætninger for vores fællesskab. Respekten for disse værdier er afgørende. Derfor
skal vi stå vagt om hinanden og vores danske værdier, men forblive åbne for verden
omkring os.
Danmark er et kristent land, og den evangelisk-lutherske kirke indtager en særstatus
som folkekirke. Denne særstatus vil regeringen bevare. Samtidig skal der selvfølgelig
være frihed til at tro på det, man vil, så længe det sker med fuld respekt for andres ret til
det samme.
Valg af menighedsråd
Menighedsrådene udgør et centralt element i folkekirkens struktur. Menighedsrådsvalg
har over en årrække været inde i en uheldig udvikling med færre afstemningsvalg, lavere
stemmeprocent og for få opstillede kandidater. Det kan udfordre menighedsrådenes
demokratiske legitimitet.
Regeringen ønsker at afprøve rammerne for organisering af menighedsrådenes opgaver
med henblik på at lette menighedsrådenes arbejde og skabe større fleksibilitet til at
organisere sig individuelt. Samtidig vil regeringen – med afsæt i forslagene fra udvalget
om menighedsrådsvalg og fremtidig valgform – afsøge muligheden for at styrke rammerne
for de kommende menighedsrådsvalg.
Regeringsgrundlag — 85
– Kapitel 27
RIGSFÆLLESSKABET
Regeringen ønsker et stærkt fællesskab mellem Danmark, Færøerne og Grønland, hvor
vi styrker samarbejdet om sager af fælles interesse, og hvor vi giver plads til forskellighed.
Spørgsmålet om selvstændighed for Færøerne og Grønland afgøres efter regeringens
opfattelse af det færøske og det grønlandske folk.
Vi respekterer, at der på Færøerne og i Grønland er ønsker om en egen forfatning, men lægger
samtidig afgørende vægt på, at egne forfatninger – indtil Færøerne og Grønland måtte
blive selvstændige stater – kan rummes inden for rigsfællesskabets rammer og ikke skaber
usikkerhed om Færøernes og Grønlands nuværende forfatningsmæssige stilling i riget.
Vi ønsker et konstruktivt samarbejde med Færøerne og Grønland. Vi vil i forbindelse
med større forligsforhandlinger i relevant omfang have særskilte drøftelser med medlemmer
af Folketinget fra Færøerne og Grønland.
Regeringen ønsker en tæt dialog med Færøerne og Grønland om Brexit. Vi lægger vægt
på, at hele rigsfællesskabets interesser tilgodeses i de kommende forhandlinger.
Vi prioriterer et tæt samarbejde i rigsfællesskabet om Arktis og om vores internationale
arbejde i blandt andet Arktisk Råd.
Konjunkturerne er aktuelt gode på Færøerne og i Grønland, men der er fortsat store
uløste udfordringer på lidt længere sigt. Vi er positive over for at samarbejde om administrativ
bistand, herunder i forhold til økonomiske reformer, såfremt Færøerne og
Grønland ønsker det.
Regeringen vil opprioritere løbende at opdatere lovgivningen for Færøerne og Grønland
på områder, som Danmark har ansvaret for. Og vi vil arbejde for en standard på danske
ansvarsområder på Færøerne og i Grønland, som svarer til standarden i Danmark, med
de særlige fravigelser, der kan begrundes i de færøske og grønlandske forhold.
Regeringen vil i samarbejde med Færøerne og Grønland fortsætte arbejdet med at reducere
grænsehindringer.
86 — Regeringsgrundlag
Vi anerkender den betydning, som Thulebasen har for Grønland, og vi vil sammen med
Naalakkersuisut arbejde for en løsning af sagen om servicekontrakten.
Der er taget initiativ til at afdække omfanget af forureningen fra Camp Century, herunder
at udvide den eksisterende klimamonitering til området. Regeringen vil efterfølgende
vurdere behovet for en miljøundersøgelse af mulig forurening dér.
Vi vil fortsætte arbejdet for at styrke inklusionen af grønlændere i Danmark, herunder
forbedre forholdene for socialt udsatte grønlændere.
Regeringen vil i samarbejde med Grønland også fortsætte arbejdet med at forbedre
vilkårene for grønlandske studerende i Danmark med henblik på, at flere studerende
gennemfører deres uddannelse.
