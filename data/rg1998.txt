Regeringsgrundlag marts 1998
============================

### Godt på vej Danmark i det 21. århundrede

![](media/image1.png)![](media/image2.png)![](media/image3.png)

I.  **Del**

> Der er sket en stor og positiv forandring gennem de seneste fem år.
> Danmark er præget af fremdrift og optimisme.
>
> Danmark er i fremgang. Regeringens politik har været med til at skabe
> gode og stabile rammer for udviklingen. Borgere og virksomheder -
> private som offentlige - har grebet de nye muligheder.
>
> Derfor står Danmark godt rustet på tærsklen til det nye århundrede.
> Økonomien er i stabil fremdrift. Mange flere er kommet i arbejde. De
> fleste har fået det bedre. Der er fastholdt en rimelig fordeling af
> velstanden. Vi er i fuld gang med at forny velfærdssamfundet. Vores
> indsats for miljøet bærer frugt. Danmark gør en forskel som aktiv
> deltager i det europæiske og internationale samarbejde.
>
> \* \* \*
>
> Regeringen har med 'Danmark 2005' angivet sine mål for fortsat
> fremgang i beskæftigelsen, lav inflation og rente, stabil opsparing og
> stigende overskud på de offentlige finanser og betalingsbalancen.
>
> Danmark skal være foregangsland, hvor den enkelte får endnu større
> udfoldelsesmuligheder, samtidig med at der udvikles et stærkt
> fællesskab, der kan give den enkelte tryghed og styrke til at klare
> forandringerne.
>
> Frihed og fællesskab skal være to sider af samme sag i Danmark i det
> 21. århundrede.
>
> Orden i økonomien er forudsætningen for frihed og velfærd. For den
> enkelte og for samfundet som helhed. En stærk økonomi og stabil
> udvikling er også forudsætninger for, at der lyttes til os i det
> internationale samarbejde.
>
> Et stort og stigende overskud på de offentlige finanser er
> forudsætningen for, at gælden kan nedbringes afgørende i de nærmeste
> år, så den næste generation ikke skal trækkes med en stor byrde af
> gammel gæld.
>
> Regeringen vil derfor fastholde en stram finans- og udgiftspolitik og
> fortsætte reformerne af arbejdsmarkedet og i skattesystemet.
>
> Regeringen vil i nært samarbejde med kommuner og amter og de
> offentligt ansatte fortsætte fornyelsen af velfærdssamfundet.
> Indsatsen for at forbedre sygehusene, ældreomsorgen, børnepasningen og
> skolen må samles om bedre organisering, større medbestemmelse og
> valgfrihed for borgerne.
>
> \* \* \*
>
> Fremgang, frihed og fællesskab skabes ikke blot nationalt, men også
> mellem lande. Danmarks aktive deltagelse i det internationale
> samarbejde vil fortsat blive udbygget. Mange af de udfordringer, vi
> møder i dagligdagen, løses bedst sammen med andre. Det gælder
> beskæftigelse. Det gælder miljø. Men det gælder også omsorgen for de
> mennesker, som er i nød uden for Danmarks grænser og for behandlingen
> af de mennesker, der er personligt forfulgte og på flugt. Danmark skal
> fortsat fastholde sit aktive engagement i kampen for
> menneskerettighederne herunder for de oprindelige folks rettigheder.
>
> Danmark er en del af Europa, og Europa er af grundlæggende betydning
> for Danmarks fremtid. Regeringen vil anbefale den danske befolkning at
> stemme ja ved folkeafstemningen den 28. maj. Folkeafstemningen er en
>
> beslutning, som rækker langt ind i næste århundrede. Med
> Amsterdam-traktaten skabes grundlaget for en udvidelse af EU og dermed
> rammen for et helt og udelt Europa, hvor der er fred og stabilitet, og
> hvor Danmark har en aktiv rolle.
>
> \* \* \*
>
> Velfærdssamfundet skal skabe gode og trygge rammer for vor
> livsudfoldelse. Vort samfund skal ikke opdeles, så der er nogen, der
> er indenfor, og nogen, der er udenfor. Samhørighed og
> fællesskabsfølelse forudsætter, at vi alle bidrager - og får lov til
> at bidrage.
>
> Den økonomiske fremgang skal bruges til at give alle mulighed for at
> deltage i samfundslivet og til at gøre en ekstra indsats for de syge,
> de udsatte, de sindslidende, de handicappede og de ældre, der har
> behov for hjælp. Fremtidens Danmark skal ikke blot være et rigere
> samfund, men også et bedre samfund med større kvalitet og
> menneskelighed.
>
> Velfærdssamfundet skal i langt højere grad forebygge fremfor at lappe
> på problemerne, når de er skabt. Børnefamiliernes vilkår skal
> forbedres ved, at der skabes et bedre samspil mellem arbejdsliv og
> familieliv. Kvaliteten i uddannelsessystemet skal styrkes.
> Arbejdsmarkedet skal kunne rumme de svage.
>
> Folkesundheden skal forbedres ved en større forebyggende indsats.
>
> Også på miljøområdet er forebyggelse afgørende. De kommende
> generationer skal ikke overtage en uindfriet miljøgæld i form af et
> forringet vandmiljø, bortgemte affaldsdepoter og en spoleret natur.
> Derfor vil regeringen fortsætte indsatsen for at skabe et bedre miljø.
> Anvendelsen af bekæmpelsesmidler skal minimeres. Den kollektive og
> miljøvenlige trafik skal styrkes - især i og til byerne. Skatte- og
> afgiftssystemet skal bidrage til løsninger på de områder, hvor
> ressourcebelastningen er størst. Etableringen af
> naturbeskyttelsesområder og grønne områder skal prioriteres højt.
>
> Kvaliteten af danske fødevarer skal sikres. Dyrevelfærden skal sikres.
> Danmark skal være et foregangsland i produktionen af sunde fødevarer.
> Produktionen af økologiske fødevarer skal fremmes, kontrollen af
> fødevarer udbygges og forbrugeroplysningen styrkes.
>
> Regeringen vil arbejde for forenkling af offentlige ydelser og kritisk
> vurdere rimeligheden af forskellige særregler.
>
> Regeringen vil overveje, hvorledes den kan medvirke til, at der skabes
> større kvalitet i lovgivningen.
>
> \* \* \*
>
> Den store udfordring for Danmark i det 21. århundrede er at udvikle
> vores samfund, så økonomisk fremgang og konkurrencedygtighed går hånd
> i hånd med bedre miljø og større lighed i befolkningen med hensyn til
> beskæftigelse, levevilkår og aktiv inddragelse i samfundslivet. Alle,
> der kan, skal rustes til og have reelle muligheder for at være med til
> at skabe et nyt og stærkere velfærdssamfund.
>
> Vort mål er at give Danmark en god start i det 21. århundrede. Det kan
> vi nå gennem et bredt samarbejde i hele det danske samfund.
>
> Regeringens arbejdsmetode er derfor samarbejdets metode - i
> Folketinget og i samklang med alle dele af samfundslivet. Regeringen
> vil styrke samarbejdet med:
>
> Kommuner og amter om at løfte kvaliteten i hele den offentlige service
> til gavn for borgerne. Arbejdsmarkedets parter i form af løbende
> 3-parts-drøftelser om fremtidens arbejdsmarked. Erhvervsliv og andre
> organisationer om de fremtidige udviklingsopgaver.
>
> Frivillige organisationer - fra ældreorganisationer til
> ungdomsorganisationer - for at løfte den store opgave
>
> med at få alle mennesker med i et aktivt liv i Danmark.
>
> Regeringen vil igangsætte en samarbejdsprocess, hvor de vigtigste
> spørgsmål formuleres på grundlag af klare holdninger. Og hvor svarerne
> findes gennem et bredt og dynamisk samarbejde.
>
> Det er regeringens ambition herved at virkeliggøre det samarbejdende
> folkestyre.
>
> \* \* \*
>
> De følgende programpunkter er ikke en udtømmende oversigt over
> regeringens intentioner. Programmet vil i løbet af regeringsperioden
> bliver suppleret og udbygget.

I.  Del
    ===

### Udenrigspolitik

> Stabile politiske vilkår og økonomisk fremgang i vores omverden er
> afgørende for fortsat fremgang og positiv forandring i Danmark.
> Regeringen vil fastholde Danmark som en ansvarlig og konstruktiv
> medspiller med indflydelse på den globale, europæiske og nordiske
> udvikling.
>
> Danmark vil fortsat leve fuldt op til sine forpligtelser i
> internationale aftaler og konventioner.
>
> I FN, EU, NATO, OSCE, i det nordiske samarbejde og i
> Østersøsamarbejdet vil regeringen arbejde aktivt for danske interesser
> og synspunkter i overensstemmelse med befolkningens ønsker.
>
> *EU*
>
> Vi har en historisk chance for at skabe et helt Europa baseret på
> fredeligt samarbejde og velstand for alle.
>
> Den næste store opgave er folkeafstemningen om Amsterdam-traktaten 28.
> maj 1998. Regeringen arbejder for et ja. Det er der tre hovedgrunde
> til:
>
> For det første er Amsterdam-traktaten en forudsætning for, at EUs
> udvidelse mod øst kan gå i gang - et afgørende bidrag til fred og
> stabilitet i Europa i det 21. århundrede.
>
> For det andet er Amsterdam-traktaten en bedre traktat, end den vi har
> nu, med større vægt på danske mærkesager.
>
> For det tredje står de fire danske forbehold uantastet. Forbeholdene
> kan kun ændres ved en ny folkeafstemning.
>
> Amsterdam-traktaten viser, at Danmark hører naturligt hjemme i det
> europæiske samarbejde i EU. Med et ja til Amsterdam-trakaten kan
> indsatsen for danske værdier i det europæiske samarbejde føres videre.
>
> Danmark kan sætte præg på udviklingen i Europa. Regeringen vil
> fortsætte Danmarks høje profil i EU- samarbejdet på danske
> prioritetsområder som EUs udvidelse, beskæftigelse, miljø,
> menneskerettigheder, nærhed, åbenhed, forbrugerbeskyttelse,
> folkesundhed og ligestilling.
>
> *Østersø-samarbejdet*
>
> Med perspektivet om medlemskab af EU skal den danske indsats målrettes
> mod de nye demokratier i Europa. Der er behov for en langsigtet og
> koncentreret indsats.
>
> Regeringen vil, i samarbejde med andre lande - herunder især gennem
> det nordiske samarbejde - styrke indsatsen i Østersø-regionen. Det
> gælder både over for de baltiske lande, Polen og over for den russiske
> del af Østersø-regionen.
>
> Regeringen vil i samarbejde med de frivillige organisationer forstærke
> sin indsats over for den sociale nød i
>
> Østersø-regionen. Fra katastroferammen for økonomisk bistand (MIKA)
> skal afsættes midler til konkrete projekter, der kan stimulere sociale
> indsatser over for de svageste grupper og den konfliktforebyggende
> indsats. I denne forbindelse styrkes Demokratifonden.
>
> *FN*
>
> FN vil ved indgangen til det 21. århundrede indtage en afgørende rolle
> for opretholdelse af fred og sikkerhed i verden og fremme af social og
> økonomisk udvikling. Regeringen vil aktivt arbejde for, at FN kan
> løfte sine vigtige opgaver. Fortsat støtte til reformprocessen er et
> centralt led heri.
>
> *NATO*
>
> I NATO vil regeringen fortsat arbejde for, at alliancen tilpasser sig
> de nye sikkerhedspolitiske forhold. Der er tale om et nyt NATO - et
> udvidet NATO, der er ved at påtage sig helt nye opgaver. Regeringen
> lægger afgørende vægt på, at døren til NATO fortsat står åben for nye
> medlemmer. Regeringen ønsker at udvikle
>
> PFP-samarbejdet med NATOs partnere inden for det Euro-Atlantiske
> Partnerskabsråd (EAPC) og NATO/Rusland Rådet. Regeringen vil gøre sit
> til, at de baltiske lande får en central rolle i videreførelsen af
> udvidelsesprocessen.
>
> *OSCE*
>
> Regeringen ønsker at styrke OSCEs rolle i europæisk sikkerhed. Som
> medlem af OSCE-troikaen i 1998 vil vi udnytte de muligheder, der
> opstår for at fremme dette formål.
>
> *Forsvarets fremtidige opgaver*
>
> Danmark skal også fremover være et aktivt medlem af FN, OSCE og NATO,
> der lever op til sine internationale forpligtelser. Danmarks
> deltagelse i internationalt fredsbevarende arbejde viser, at dansk
> forsvar nytter. Men Danmark må også følge med tiden i vores nationale
> forsvar. Vi lever ikke længere i den kolde krigs skygge, men på
> tærsklen til det 21. århundrede med en ny og helt anderledes
> sikkerhedspolitisk situation, hvor kravene til dansk forsvars
> størrelse og indretning er ændret fundamentalt. Regeringens holdning
> er, at dansk forsvar skal svare til nuets og fremtidens behov, ikke
> til fortidens. Det er på den baggrund regeringens forventning, at der
> vil kunne gennemføres besparelser på forsvaret.
>
> Regeringen ser derfor frem til Forsvarskommissionens betænkning om
> forsvarets formål, opgaver og organisation, som kommer mod slutningen
> af året. Under hensyntagen til de ressourcer, der må afsættes til nye
> opgaver, skal omprioriteringer af forsvarsbudgettet anvendes til
> medfinansiering af Danmarks internationale engagement via bl.a. miljø-
> og katastroferammen.
>
> *Ulandsbistanden og MIKA-rammen*
>
> Danmark skal fortsat vise solidaritet og medmenneskelighed i forhold
> til den store del af jordens befolkning, der lever i fattigdom.
> Regeringen vil derfor fastholde udviklingsbistanden på 1 pct. af BNI,
> og den ligelige fordeling mellem bilateral og multilateral bistand
> skal fortsættes. Det folkelige engagement i ulandsbistanden skal
> styrkes.
>
> Danmarks omfattende bistand til genrejsning af det globale miljø samt
> forebyggelse og afhjælpning af katastrofer skal fortsættes og
> udbygges - også i den tredje verden. Miljø- og katastroferammen
> forhøjes som forudsat gradvist til 0,5 pct. af BNI. Revisionen af
> nationalregnskabet øger imidlertid BNI-grundlaget og dermed den
> internationale bistand. Optrapningen af miljø- og katastroferammen
> udstrækkes derfor til år 2005.
>
> *WTO*
>
> Regeringen vil yderligere styrke indsatsen for, at sammenhængen mellem
> handel og miljø samt handel og arbejdstagerrettigheder opprioriteres i
> verdenshandelsorganisationen (WTO).
>
> Regeringen vil arbejde for, at udviklingslandene får en stærkere
> placering i WTO. Det gælder især de mindst udviklede lande. De skal
> have bedre muligheder for at eksportere til industrilandene. Her har
> EU en positiv rolle at spille.

### Fortsættelse af linien i skattepolitikken

> Regeringen vil fortsætte den linie, der er lagt med skattereformen i
> 1993. Ændringerne i skattesystemet skal tilrettelægges, så de styrker
> opsparingen, øger tilskyndelsen til at deltage i arbejdslivet, øger
> tilskyndelsen til
>
> uddannelse og forbedrer miljøet.
>
> Sigtet vil også fremover være en reduktion af marginalskatterne
> finansieret ved en stadig bredere skattebase, lukning af skattehuller
> og skat på ressourceforbrug og miljøbelastning.
>
> Skattepolitikken skal også give sit bidrag til, at det altid kan
> betale sig at arbejde. Regeringen vil derfor målrette ændringerne, så
> de bliver til særlig fordel for de laveste arbejdsindkomster.
>
> Skattepolitikken skal have en grøn profil. Miljørigtig adfærd skal
> belønnes og miljøbelastninger beskattes, så borgerne og virksomhederne
> tilskyndes til at værne om et godt miljø i Danmark.
>
> Princippet om lavere skatter og bredere skattebase skal videreføres
> for erhvervsbeskatningen. Regeringen vil foreslå, at selskabsskatten
> nedsættes. Det skal finansieres bl.a. ved at fjerne huller i
> beskatningen og ved en forenkling og modernisering af
> afskrivningsreglerne, som understøtter en fremadrettet
> erhvervsudvikling.

### Arbejdsmarked

> Beskæftigelsen er gået markant frem, og arbejdsløsheden er faldet
> stærkt. Den aktive linie på arbejdsmarkedet har bidraget afgørende til
> den gode udvikling og skal videreføres efter de samme principper, hvor
> rettigheder og pligter går hånd i hånd.
>
> Vi har ét af de mest smidige og velfungerende arbejdsmarkeder i
> Europa. Det er et godt afsæt for at komme videre. Der skal nu skabes
> reelle muligheder for de grupper, der endnu ikke har fået del i
> fremgangen.
>
> Der skal fortsat arbejdes på en forenkling af dagpengesystemet.
>
> *Hurtigere i gang*
>
> Det er regeringens mål, at alle langtidsledige skal have et tilbud om
> arbejde eller uddannelse efter ét år, og alle unge skal have et tilbud
> senest efter et halvt års ledighed. Det er Danmarks ambition at blive
> det første land, der opfylder EUs målsætning herom.
>
> Det individuelle element i tilbudsgivningen skal styrkes ved, at
> grupper, der erfaringsmæssigt har svært ved at fastholde kontakten til
> arbejdsmarkedet, får målrettede tilbud allerede tidligt i ledigheden.
>
> De lidt ældre ledige er en vigtig ressource. Også de skal have aktive
> tilbud, herunder efteruddannelsestilbud, på lige fod med andre.
>
> *Plads til alle*
>
> Aktiveringsindsatsen forebygger udstødning fra arbejdsmarkedet. Men
> der skal gøres en mere intensiv indsats for mennesker, der på grund af
> helbredsproblemer o.l. ikke længere kan klare jobbet og derfor
> risikerer at komme ud i længere tids ledighed. Mennesker, der allerede
> er i det sociale system med udsigt til varig passiv forsørgelse, skal
> have bedre muligheder for at deltage i arbejdslivet.
>
> Indsatsen for fysisk handicappedes muligheder for at deltage i
> arbejdslivet skal opprioriteres.
>
> Der skal gennemføres en reform af førtidspensionssystemet. Målet må
> være, at man anlægger en bredere vurdering af, hvad den enkelte
> faktisk kan bidrage med på arbejdsmarkedet, i stedet for at se på,
> hvad den enkelte ikke kan.
>
> Der skal altid være en økonomisk gevinst ved at arbejde. Det er
> urimeligt, når højere skat og aftrapning af sociale tilskud spiser
> gevinsten for en lavtlønnet, som får et arbejde. Regeringen vil ved
> ændring af skattesystemet, boligsikring og daginstitutionsrabat
> arbejde for, at der i praksis bliver et socialt skatteloft, så
> gevinsten ved at arbejde ikke forsvinder.
>
> Både virksomhederne og lønmodtagerne har et ansvar for at skabe plads
> til og accept af mennesker, hvis arbejdsevne ikke er 100 pct.
> Regeringen vil arbejde for, at der leves op til dette ansvar både i
> overenskomster og på den enkelte arbejdsplads.
>
> Både private og offentlige arbejdsgivere har et ansvar for at sikre
> ansættelse af personer med etnisk baggrund på lige fod med andre.
>
> Støtte til og aktivering af mennesker med andre problemer end
> arbejdsløshed tilrettelægges og formidles af kommunerne via det
> sociale system.
>
> Samarbejdet mellem kommunerne, AF og de regionale arbejdsmarkedsråd
> skal forbedres for at sikre en fortsat udbygning af fleksjob og
> lignende. Jobfunktioner, der i dag ikke længere efterspørges på
> markedsvilkår, skal søges genskabt som fleksjob.
>
> *Gradvis tilbagetrækning*
>
> Arbejdsmarkedet skal indrettes, så alle kan være med - også de ældre.
>
> Efterlønnen er en del af vores velfærdssamfund. Regeringen vil sikre,
> at alle, der opfylder betingelserne for at gå på efterløn, når de
> fylder 60, skal have et garantibevis. Beviset giver garanti for, at
> efterlønsretten ikke mistes, selv om man vælger at blive på
> arbejdsmarkedet nogle år endnu. De får samtidig ret til at bevare det
> beregningsgrundlag, der gjaldt, da de fyldte 60 år. Herved sikres, at
> retten til efterløn ikke fortabes, hvis erhvervsevnen senere mistes på
> grund af sygdom.
>
> Tilskyndelsen til gradvis tilbagetrækning skal styrkes. Det skal
> derfor sikres, at gradvis tilbagetrækning på delefterløn bliver et
> reelt alternativ til fuld efterløn.
>
> Regeringen vil i trepartsdrøftelserne opfordre parterne til at sikre
> den enkelte ældre bedre mulighed for at trappe ned i et tempo og på
> betingelser, der passer den enkelte. Regeringen vil tage initiativer
> til at drøfte disse spørgsmål med ældreorganisationerne.

### Erhverv

> Regeringen vil tilrettelægge en generel økonomisk politik, der skaber
> gode rammevilkår for virksomhederne og bidrager til god
> konkurrenceevne.
>
> Det skal være nemmere at starte og drive virksomhed i Danmark.
>
> Regeringen vil intensivere arbejdet med at lette erhvervslivets
> administrative byrder.
>
> Med de øgede muligheder for elektronisk indberetning og kommunikation
> vil regeringen stille forslag om én samlet skattekonto for ud- og
> indbetalinger til det offentlige. I tilknytning hertil vil
> skatteopkrævningen blive søgt forenklet.
>
> Regeringen vil tage initiativ til ændring af landbrugsloven for at
> sikre, at bæredygtig landbrugsdrift fremmes. Der skal gøres en særlig
> indsats for at modvirke gårdslagtninger.
>
> Omstilling til økologisk jordbrug skal fortsat fremmes mest muligt.
>
> Der skal sikres høj gennemsigtighed i den finansielle sektor – også i
> lyset af den stærke teknologiske og internationale udvikling. Der skal
> være åbenhed om og mulighed for indflydelse på pensionsinstitutternes
> investeringspolitik.
>
> Regeringen vil arbejde for, at forbrugerne sikres bedre information,
> bedre forbrugerbeskyttelse, og at der tilvejebrunges et bedre
> vidensgrundlag i forbrugerpolitikken.

### Forskning

> Høj forsknings- og udviklingsaktivitet er afgørende for erhvervslivets
> langsigtede muligheder. Derfor må sikres høj aktivitet, både i
> grundforskningen og i den anvendte forskning. Der er i de senere år
> afsat voksende midler til forskning. Der skal i de kommende år gøres
> en ekstra indsats for at skabe gode forskningsmiljøer og styrke
> kvaliteten.
>
> Regeringen vil arbejde for en bedre erhvervsmæssig anvendelse af
> forskningsresultater samt undersøge
>
> hvilke barrierer, der hidtil har hæmmet patentering i de offentlige
> forskningsmiljøer.

### Uddannelse

> Øget kvalitet i uddannelserne har høj prioritet for regeringen. Det er
> afgørende for danske virksomheders udviklingsmuligheder og evne til at
> konkurrere på de internationale markeder, at de har adgang til godt
> uddannet og velkvalificeret arbejdskraft. En høj uddannelsesstandard
> er en forudsætning for et aktivt demokrati. Kvalitet i uddannelserne
> er således af stor betydning for den fremtidige udvikling i velstand
> og velfærd.
>
> Der bruges i dag mange penge på uddannelse i Danmark. Ressourcerne kan
> udnyttes bedre og kvaliteten øges inden for de eksisterende budgetter.
> Der er i hele uddannelsessektoren brug for, at lærernes arbejdstid kan
> anvendes mere smidigt.
>
> Der skal iværksættes en løbende kvalitetsvurdering af de enkelte
> uddannelser og samspillet mellem dem.
>
> *Folkeskolen*
>
> Folkeskolen skal styrkes. Folkeskolen er det fundament, det øvrige
> uddannelsessystem bygger på. Den løbende kvalitetsmåling skal bidrage
> til at videreudvikle folkeskolen. IT skal anvendes som en integreret
> del af undervisningen.
>
> Der skal samtidig mere helhed ind i børnenes hverdag. Børnehaveklasse,
> skole og fritidsordninger må i højere grad ses som et samlet
> integreret forløb, således at indlæringen allerede startes i
> børnehaveklassen.
>
> Indsatsen for de sårbare børn skal styrkes.
>
> *Ungdomsuddannelserne*
>
> Regeringen vil arbejde for at styrke kvaliteten af de faglige
> uddannelser, så skolerne kan tiltrække de unge, og studiemulighederne
> skal gøres mere overskuelige.
>
> Det er vigtigt, at der fortsat er mange unge, der vælger de faglige
> uddannelser.
>
> Arbejdsgiverne må leve op til deres ansvar og skaffe det
> tilstrækkelige antal praktikpladser. Det er vigtigt, at
> vekseluddannelsesprincippet fastholdes.
>
> Flere og flere unge starter i gymnasiet, men mange skifter senere til
> erhvervsskolerne. Vejledningen af de unge skal derfor styrkes.
> Indsatsen for at reducere frafaldet i ungdomsuddannelserne skal
> fastholdes.
>
> Regeringen vil arbejde for, at der sker en opstramning og en
> kvalitetsforbedring på gymnasieområdet. Der skal ske en evaluering af
> den frie ungdomsuddannelse.
>
> *De videregående uddannelser*
>
> Også på de videregående uddannelser skal der ske en fortsat udbygning
> af det faglige niveau, og der skal undgås spild. Regeringen vil blandt
> andet overveje sammenhængen mellem faglige miljøer og
> institutionsstrukturen.
>
> *Voksen- og efteruddannelserne*
>
> Regeringen vil igangsætte et reformarbejde for at skabe et mere
> velfungerende voksen- og efteruddannelsessystem. Der er brug for
> betydelig forenkling og en højere grad af samordning og målretning, så
> effekten af ressourceindsatsen kan forøges, og således, at systemet
> fremstår mere overskueligt og enkelt både for den enkelte kursist og
> for virksomhederne.
>
> *Højskolerne*
>
> Regeringen vil sikre højskolerne og folkeoplysningen en stærk
> placering i det samlede uddannelsesbillede ved bl.a. at sidestille
> højskoleophold med andre uddannelsestilbud ved udarbejdelse af lediges
> handlingsplaner.

### Boligpolitik

> Lejelovskommissionens arbejde viser, at der er behov for justeringer
> af lejelovgivningen, herunder at bringe bedre overensstemmelser mellem
> pris og kvalitet. Regeringen vil tage de nødvendige skridt på området.
>
> Initiativerne vil være socialt afbalancerede, og vil tilgodese behovet
> for en større indsats for vedligeholdelse og forbedring af
> ejendommene.
>
> Den økonomiske balance mellem boligformerne skal opretholdes.
> Regeringen vil arbejde for en forenkling af den individuelle
> boligstøtte.
>
> Regeringen vil fortsætte den helhedsorienterede boligsociale indsats
> med fokus på bl.a. byfornyelse, kvarterløft og andre sammenhængende
> løsninger i de belastede områder især i de større byer.
>
> Hensynet til svage grupper og personer med særlige problemer på
> boligmarkedet skal fortsat tilgodeses.
>
> Handicappede skal have ordentlig adgang til offentlige og
> halvoffentlige bygninger. Der skal sættes ind over for nyt byggeri, så
> det lever op til kravet om gode adgangsforhold. Regeringen vil arbejde
> for, at der også i eksisterende byggeri skabes incitamenter til at
> etablere bedre adgangsforhold.

### Udvikling af den offentlige service og frie valg

> Vi har i Danmark en god offentlig sektor. Sammenlignet med andre lande
> er kvaliteten høj. Men der er også mangler.
>
> For at sikre borgerne det nødvendige grundlag for at kunne gøre brug
> af frie valg, skal der sikres større åbenhed og sammenlignelighed
> mellem institutionernes serviceydelser.
>
> *Sygehuse og sundhed*
>
> Sygehusene i Danmark er gode, men de kan blive bedre. Målet for et
> velfungerende sygehusvæsen er:

-   kortere ventetider

-   præcis besked om behandlingstidspunkt

-   høj faglig kvalitet

-   akutbehandling af livstruende sygdomme

-   effektiv ressourceanvendelse

> Regeringen vil i samarbejde med amterne arbejde for at nå disse mål.
> En løsning af kvalitets- og kapacitetsproblemerne inden for
> sygehussektoren skal findes på det enkelte sygehus.
>
> Der oprettes et uafhængigt evalueringscenter for sygehuse. Dets opgave
> bliver at gennemgå samtlige danske sygehuse med henblik på at evaluere
> såvel sygehusets ledelse som kvalitet af den lægelige behandling og af
> patientvenlighed, teknologianvendelse samt effektivitet i udnyttelse
> af kapacitet og personale.
>
> Sygehuskommissionen analyserede i 1997 dansk sygehusvæsen og fremsatte
> en række forslag til ændringer, som vil kunne forbedre kvaliteten, øge
> effektiviteten i ressourceanvendelsen og øge patientvenligheden.
>
> Kommissionens forslag er ikke alle steder fulgt op.
>
> Der nedsættes en særlig opfølgningsgruppe, der skal opstille en
> handlingsplan for en opfølgning af Sygehuskommissionens forslag og
> løbende følge handlingsplanens gennemførelse. Sundhedsministeren
> forelægger løbende resultaterne for regeringens økonomiudvalg.
>
> Gruppen vil også registrere i hvilket omfang, amterne retter op på de
> svagheder, der måtte afdækkes i rapporterne fra evalueringscenteret
> for sygehuse.
>
> Regeringen vil endvidere vurdere om tilrettelæggelsen af arbejdet på
> sygehusene er så effektivt og patientorienteret, som den bør være. Der
> skal være tilstrækkelig ledelseskompetence på alle niveauer.
> Overenskomster inden for sygehussektoren indrettes så de ikke
> forhindrer en effektiv arbejdstilrettelæggelse.
>
> Det frie sygehusvalg skal være en realitet for den enkelte. Den
> praktiserende læge skal i sin rådgivning af patienterne have et
> ordentligt kendskab til de enkelte sygehuses ventelister og
> resultater. Amterne bør sørge for, at det ikke er en omkostning at
> modtage en fritvalgspatient; det enkelte sygehus og den enkelte
> afdeling bør godskrives for behandlingen af patienter, som vælger det
> pågældende sygehus. Det vil føre til, at produktive afdelinger får
> mulighed for at øge produktionen på bekostning af mindre produktive
> afdelinger.
>
> Udstyr og nøglepersonale skal udnyttes endnu bedre.
>
> Med henblik på at sikre et samarbejde om sygehusenes opgaver i
> hovedstaden foreslås, at Københavns Amts sygehusvæsen sammenlægges med
> HS i en ny fælles sygehusorganisation. Det forstærkede samarbejde i
> Hovedstaden på sygehusområdet er første fase på vej mod en egentlig
> hovedstadsreform.
>
> Anvendelse af den moderne informationsteknologi bør fremmes mest
> muligt i sygehusene i Danmark. Det er af stor betydning for en hurtig
> og effektiv service over for patienterne. Regeringen vil derfor i
> samarbejde med amterne vurdere, hvorledes der kan udformes en national
> IT-strategi for sygehusvæsenet.
>
> Rammerne for behandling af psykisk syge har fortsat høj prioritet,
> herunder udbygningen af enestuer.
>
> Regeringen vil iværksætte et tværgående forebyggelsesprogram til
> forbedring af folkesundheden. Programmet skal tage udgangspunkt i en
> række sundhedsmål, der skal opfyldes inden for en ti-årig periode.
>
> *Tilbud til de ældre*
>
> Der er afsat en pulje på finansloven til forbedring af hjemmehjælpen.
>
> Regeringen vil arbejde for, at kvaliteten i hjemmehjælpen udvikles.
> De, der har brug for hjælp, skal også kunne regne med, at den kommer.
>
> En metode til udvikling og forbedring af hjemmehjælpen er at give de
> ældre en reel valgmulighed i forhold til, hvem der skal komme i
> hjemmet.
>
> *Familiepolitik*
>
> Familierne skal have bedre muligheder end i dag for at tilrettelægge
> deres tilværelse, så der både er tid til børnene og til arbejdet.
>
> Børnepasningsorloven skal være mere fleksibel.
>
> Regeringen vil tage initiativ til drøftelser med parterne om, hvordan
> der kan skabes et mere familievenligt arbejdsmarked, og hvordan der
> sikres bedst muligt samspil mellem aftaler, lovgivning og den
> kommunale service.
>
> Regeringen opfordrer til, at man i virksomhederne udnytter alle
> muligheder for en fleksibel og familievenlig arbejdstilrettelæggelse.
>
> Med kommunerne skal der forhandles om mere fleksible åbningstider, så
> pasningen kan ske, når behovet er der, og der skal være bedre mulighed
> for pasning på deltid.
>
> Der skal være mere frit valg til pasning. Forældre i kommuner, som
> ikke kan tilbyde pasning, skal have mulighed for at vælge pasning i en
> nabo- eller arbejdspladskommune , hvis der er plads.
>
> Af hensyn til familiernes deltagelse på arbejdsmarkedet vil regeringen
> understrege kommunernes forpligtelse til at give forældre tilbud om
> børnepasning.
>
> Det er regeringens mål, at alle forældre får ret til at få en
> pasningsmulighed for de små børn.
>
> I første omgang skal kommunerne fremlægge en plan for, hvordan man vil
> tilvejebringe en sådan pasningsgaranti.
>
> *Det økonomiske samarbejde med kommuner og amter*
>
> Kommuner og amter forvalter 2/3 af de offentlige udgifter. Derfor er
> det nødvendigt med et tæt samarbejde mellem staten og kommunerne,
> bl.a. inden for rammerne af de årlige økonomiske forhandlinger. Det er
> nødvendigt, at udgiftsvæksten svarer til det aftalte. Der er derfor
> behov for at styrke grundlaget for budgetsamarbejdet i respekt for det
> kommunale selvstyre.
>
> Regeringen vil i samarbejde med kommuner og amter arbejde for en
> større gennemskuelighed og sammenlignelighed i serviceniveauerne samt
> en forenkling af finansieringsstrukturen. Herigennem skal der skabes
> bedre sammenhæng mellem den valgte service og skattebetalingen.

### Sunde fødevarer og dyrevelfærd

> Det er uacceptabelt, at vore daglige fødevarer kan indebære en
> sundhedsrisiko. Moderne produktionsmetoder har medført en stigning i
> de levnedsmiddelbårne sygdomme.
>
> Regeringen vil sikre at fødevarer, som ikke lever op til
> kvalitetskravene, kasseres samtidig med, at der sættes ind over for
> årsagerne til disse problemer.
>
> Regeringen vil i indeværende folketingsår fremsætte det første af en
> række lovforslag om forbedret dyrevelfærd. Husdyrhold skal ske på et
> etisk forsvarligt grundlag.

### Miljø og energi

> Miljø- og energiområdet vil fortsat have høj prioritet i regeringens
> arbejde både nationalt og internationalt.
>
> Beskyttelsen af grundvand og vandmiljø sikres gennem realiseringen af
> vandmiljøplan-II, reformer om bedre drikkevandsbeskyttelse og effektiv
> indsats mod jordforurening.
>
> Ud over det gennemførte forbud mod grundvandstruende pesticider, vil
> pesticidafgiften som aftalt blive fordoblet, og der vil ske en hurtig
> udfasning af brug af pesticider uden for jordbrugserhvervene
> (offentlig sektor, private haver, idrætsforeninger, udyrkede arealer
> m.v.). Så snart resultatet af Bichel-udvalget foreligger, vil
> regeringen tage stilling til yderligere skridt vedrørende minimering
> af jordbrugserhvervenes anvendelse af pesticider.
>
> Regeringen anser det for helt nødvendigt med en forstærket indsats mod
> miljøfarlige kemikalier. Denne kamp skal først og fremmest kæmpes
> internationalt, men i Danmark er der behov for, at kontrol og regelsæt
> skærpes så meget som internationale regler muliggør det. Midlerne er
> registrering, klassificering, mærkning, forbud, udfasning, afgifter og
> oplysning. Miljøstyrelsens fortegnelse over uønskede stoffer er et
> vigtigt udgangspunkt for dette arbejde. Navnlig vedrørende de
> hormonlignende stoffer vil kursen blive skærpet, så stoffer med en
> dokumenteret uacceptabel risiko bliver udfaset.
>
> Det lokale miljøarbejde fremmes gennem en aftale med kommunerne om at
> gennemføre Agenda 21 planer og grønne regnskaber. Ligeledes skal der
> være pligt til at fremme grønne indkøb i stat, amt og kommuner. På
> regeringsniveau vil der blive arbejdet med mere intens integration af
> miljøhensyn i den danske udenrigs- og sikkerhedspolitik,
> handelspolitik, økonomisk politik, skattepolitik, trafikpolitik,
> industri- og landbrugspolitik og boligpolitik. I den sammenhæng
> iværksættes et udviklingsarbejde, om - således som vedtaget af
> Folketinget
>
> – at sikre målet "Samtidig skal prisen for enkelte varer afspejle de
> reelle ressource- og miljøomkostninger".
>
> Regeringen vil arbejde for, at luftforureningen fra trafikken halveres
> inden 2007 i forhold til 1990-niveauet.
>
> På energiområdet er det vigtigste mål at opnå en effektiv forsyning på
> et bæredygtigt grundlag. Der gennemføres en større el- og varmereform,
> der sikrer forbruger- og miljøhensyn i forbindelse med den
> igangværende liberalisering.
>
> CO2 målet om 20 pct. reduktion i 2005 og målsætningen om 50 pct.
> reduktion i 2030 (jfr. Energi 21) fastholdes. Det gælder også målet om
> 1 pct. mere vedvarende energi om året frem til 2030, hvorefter
> vedvarende energi vil udgøre 35 pct. af det samlede energiforbrug.
> Energiforbruget må stabiliseres og gradvist reduceres både i
> husholdningerne, transporten og virksomhederne.
>
> Stoppet for nye kulfyrede kraftværker opretholdes, og der fastsættes
> skrappe CO2-kvoter for den samlede elproduktion i Danmark. Regeringen
> vil optage forhandlinger med de regionale naturgasselskaber om at
> sikre den danske gassektor den bedst mulige stilling i den kommende
> gasliberalisering i EU.

### Retspolitikken

> Det er regeringens mål, at kampen mod kriminalitet først og fremmest
> skal baseres på forebyggelse, effektiv retsforfølgelse og
> resocialisering.
>
> *Domstolsreform*
>
> Regeringen lægger vægt på en snarlig vedtagelse af lovforslaget om
> domstolenes uafhængighed.
>
> *Strukturrationalisering inden for retsvæsen og politi*
>
> Det skal sikres, at retsvæsenet og politiets ressourcer udnyttes bedst
> muligt, både ud fra hensynet til borgernes retssikkerhed og hensynet
> til en hurtig og serviceorienteret sagsbehandling. Regeringen vil
> derfor tage initiativ til en omfattende gennemgang og rationalisering
> af såvel retsvæsenet som politiets struktur og
> arbejdstilrettelæggelse.
>
> *Økonomisk kriminalitet*
>
> Regeringen ønsker at fortsætte den forstærkede indsats mod den
> økonomiske kriminalitet. Når det igangsatte udvalgsarbejde er
> gennemført vil regeringen tage de nødvendige lovgivningsmæssige
> initiativer med henblik på at styrke strafforfølgningen på dette
> område. Det gælder både med hensyn til nye kriminalitetsformer,
> skærpede straffeniveauer, forældelsesregler mv.
>
> *Kriminalforsorgen*
>
> Regeringen vil foreslå, at der indgås et femårigt budgetforlig for
> Kriminalforsorgen, så der kan ske en bedre udnyttelse af ressourcerne.
>
> *Efterretningstjenesten*
>
> Ethvert demokratisk samfund har brug for en efterretningstjeneste. Der
> skal være tillid til, at efterretningstjenesten arbejder på et
> demokratisk grundlag. Efterretningstjenesten må ikke kunne opleves som
> en lukket stat i staten. Regeringen vil derfor tage initiativer til,
> at der skabes et klarere regelgrundlag og en styrket demokratisk
> kontrol på efterretningsområdet.

### Trafik

> Med etablering af de faste forbindelser over Storebælt og Øresund
> skabes en trafikmæssig sammenhæng, der giver muligheder for en øget
> erhvervsudvikling i hele Danmark.
>
> Når beslutningsgrundlaget er tilvejebragt, vil regeringen tage
> beslutning om, hvorvidt der skal etableres en fast forbindelse over
> Femern Bælt.
>
> Regeringen ønsker, at også den regionale trafik videreudvikles, så der
> sikres balance mellem den individuelle og kollektive trafik i det
> daglige transportbehov.
>
> Regeringen vil derfor iværksætte en omfattende udredning af de
> fremtidige muligheder i den kollektive trafik. Udredningen vil belyse
> pendlertrafikken og potentialerne for at fremme den kollektive trafik
> omkring større byer. Målet er at styrke de mest miljøvenlige og
> økonomisk bæredygtige kollektive trafikmuligheder.
>
> Der tilvejebringes lovgivningsmæssig mulighed for, at kommuner kan
> foretage trafikreguleringer.
>
> Ved fremtidige beslutninger om udbygning af den kollektive trafik
> prioriteres investeringer, der fremmer den daglige regelmæssige brug
> af kollektiv transport fremfor individuel transport med bil.
>
> Ved planlægning og gennemførelse af offentlige anlæg er
> udgangspunktet, at fredninger respekteres og at der tages hensyn til
> naturværdier.

### Integrations- og udlændingepolitik

> For regeringen er det afgørende, at mennesker, der er personligt
> forfulgte i deres hjemland, hjælpes, at internationale konventioner
> overholdes, at ethvert tilløb til diskrimination bekæmpes, og at
> lovgivningen på udlændingeområdet respekterer grundlæggende principper
> om retssikkerhed.
>
> Børn og unge med etnisk minoritetsbaggrund har samme pligter og
> rettigheder som andre borgere. Men sådan oplever de det ikke altid
> selv. Det vil regeringen ændre. Regeringen vil gøre en indsats mod
> diskrimination af unge på arbejdsmarkedet. Regeringen vil endvidere
> opprioritere den sociale og kriminalitetsforebyggende indsats overfor
> de vanskeligst stillede unge.
>
> Regeringen lægger stor vægt på, at lovforslagene om integration og
> ændring af udlændingeloven vedtages snarest. Det er et centralt
> element, at alle kommuner bidrager til løsningen af
> integrationsopgaven.
>
> Lovforslagene præciserer bl.a., at der kun gives asyl til mennesker,
> der er personligt forfulgt eller er i fare for at blive det.
>
> Udlændinge, der kommer til Danmark, skal mødes med forventninger og
> krav, der betyder, at de får ret og pligt til at lære dansk og deltage
> på arbejdsmarkedet på lige vilkår med alle andre mennesker.
>
> Der sker en klar opstramning af reglerne om udvisning af udlændinge,
> som er dømt for kriminalitet. De særlige regler for at udvise
> narkokriminelle vil også omfatte udlændinge, som er dømt for bl.a.
> mord, voldtægt, røveri og grov vold.
>
> Regeringen lægger afgørende vægt på at dæmme effektivt op for den
> professionelle menneskesmugling.

### Kulturpolitikken

> Regeringen ønsker kulturen sat højt på den politiske dagsorden, hvad
> enten det gælder musik, billedkunst, litteratur, teater, film eller
> idræt.
>
> Regeringen ønsker valgfrihed og mangfoldighed i dansk kultur og vil
> derfor fortsat tilgodese de skabende kunstnere.
>
> Regeringen anerkender idrætslivets samfundsmæssige betydning. Det
> frivillige arbejde og breddeidrætten skal styrkes samtidig med, at
> eliteidrætten tilgodeses.
>
> Foreningslivets vigtige sociale rolle skal fastholdes.
>
> Regeringen ønsker at styrke public service elementet i det offentligt
> finansierede radio/tv-udbud. Der skal også i fremtiden være en dansk
> filmproduktion af høj kvalitet.
>
> Designområdet og arkitekturområdet bliver et kulturpolitisk
> satsningsområde. Dansk design skal fortsat være et internationalt
> anerkendt kvalitetsmærke.
>
> Bibilioteker bør fortsat være centre for kultur og viden, herunder
> rumme såvel bøger som de nye medier. Internettet og lån af CD-rom bør
> være tilgængeligt på biblioteker.

### Færøerne og Grønland

> Regeringen har sammen med Færøernes og Grønlands landsstyrer indledt
> forhandlinger om bloktilskuddene for 1999 med henblik på en snarlig
> afslutning.
>
> Regeringen lægger afgørende vægt på et godt samarbejde mellem
> regeringen og hjemmestyrerne inden for rigsfællesskabet. Regeringen
> vil arbejde for en fortsat udvikling af dette samarbejde, som bygger
> på gensidig
>
> forståelse og respekt.
>
> Regeringen ser med forståelse på et evt. færøsk ønske fra et nyvalgt
> lagting om at drøfte en ændring af den 50 år gamle hjemmestyreordning
> med henblik på at udvide Færøernes selvstyre.
>
> Regeringen vil tage initiativ til, at udestående spørgsmål i forholdet
> til Færøerne forhandles snarest belejligt med henblik på at finde
> afbalancerede, fremtidsrettede løsninger.
>
> Regeringen vil i samarbejde med det grønlandske hjemmestyre gennemføre
> en reform af det grønlandske retsvæsen på grundlag af den kommende
> betænkning fra den grønlandske retsvæsenskommission.
>
> Regeringen vil snarest gennemføre den aftalte ændring af
> råstofforvaltningen.

![](media/image4.png)![](media/image3.png)

Udgivet af Statsministeriet marts 1998 Elektronisk version ved Net Bureauet
---------------------------------------------------------------------------
